<!-- vim:set spelllang=it: -->

# 4. Misure cautelari (333)

## 1. Sistema delle misure cautelari (333)

Le misure cautelari sono una sorta di "codice nel codice".

## 2. Riserva di legge e riserva di giurisdizione (334)

Il **principio di legalità** prevede che le **uniche restrizioni della libertà personale** sono quelle previste dalla legge (cfr. art. 13 Cost.) (art. 272).

La **riserva di giurisdizione** prevede che solo il **giudice che procede** può applicare, revocare o modificare le misure cautelari (art. 279), e si **esclude la competenza del PM**, salvo per il **fermo di indiziati** (art. 384).

## 3. Presupposti del fumus commissi delicti e periculum libertatis (336)

### Fumus commissi delicti

Per l'applicazione di misure cautelari si richiede (art. 273):

* La **presenza di gravi indizi di colpevolezza** (co. 1).
* **L'accertamento dell'assenza di cause di giustificazione, non-punibilità, estinzione del reato o pena** (co. 2).

I **criteri di valutazione** richiamano alcune disposizioni previste per le prove (co. 1-bis):

* Le dichiarazioni di un coimputato o di un imputato in reato connesso devono essere valutate insieme ad elementi di prova che ne confermano l'attendibilità (art. 192 co. 3 e 4).
* È vietato l'uso di testimonianze di chi non può, o si rifiuta di identificare, il soggetto da cui ha appreso l'informazione (art. 195 co. 7).
* La PG non è tenuta a rivelare i propri informatori, ma le informazioni da loro ottenute non possono essere utilizzate (art. 203).
* Le intercettazioni non possono essere utilizzate se eseguite fuori dai casi previsti dalla legge, e se non sono rispettate le modalità (art. 271 co. 1).

### Periculum libertatis

Le **esigenze cautelari** sono tutte **autonomamente idonee** a legittimare il ricorso allo strumento cautelare, ma serve il **concreto accertamento** della loro sussistenza.

La presenza di gravi indizi di colpevolezza da sola non è sufficiente.

## 4. Le diverse esigenze cautelari (338)

Le esigenze sono (art. 274):

* Il **pericolo per l'acquisizione o genuinità della prova**.
* Il **pericolo di fuga per l'imputato**, ma solo se il giudice vuole applicare una **pena superiore a 2 anni**, ed il pericolo è **concreto e attuale**.
* La **tutela della collettività**, sulla base delle modalità e circostanze del fatto, personalità dell'imputato, e concreto attuale e pericolo che l'imputato possa commettere gravi delitti, o **delitti della stessa specie** di quello per cui si procede.

Qualsiasi **provvedimento finalizzato a conseguire la confessione** dell'imputato è **illegittimo**.

L'esercizio del **diritto al silenzio** dell'imputato non può giustificare il ricorso a misure cautelari.

## 5. Principi di adeguatezza e proporzionalità nella scelta delle misure (340)

Il codice prevede dei **criteri per la scelta delle misure cautelari** (art. 275).

* Il **principio di adeguatezza** prevede che la misura deve essere **adeguata alla natura e grado delle esigenze cautelari** del caso concreto (co. 1).
* Il **principio di proporzionalità** prevede che le misure devono essere **proporzionate alla gravità del fatto e quantum di pena** da applicare o già applicata (ad es., nel grado precedente) (co. 2).

È vietato disporre la custodia cautelare in carcere o gli arresti domiciliari se si ritiene che possa essere concessa la **sospensione condizionale della pena** o **misure alternative alla detenzione** (co. 2-bis).

Se le **misure cautelari sono disposte con una sentenza di condanna**, si deve tenere conto dell'accertamento contenuto nella sentenza (co. 1-bis).

Nei casi di **condanna in appello**, è prevista una deroga alla regola generale per cui il giudice applica le misure cautelari su richiesta del PM, e se ricorrono i requisiti, il **giudice deve sempre applicare la misura**, se sono presenti i requisiti, anche in assenza della richiesta (co. 1-ter).

La **custodia cautelare in carcere** (co. 3):

* **In generale**, può essere disposta solo se le altre misure sono **inadeguate**, e deve costituire una extrema ratio.
* **Per i delitti di associazione sovversiva, terroristica o mafiosa**, è **l'unica misura applicabile, salvo prova contraria**.

La disposizione serve ad **evitare condizionamenti contro il giudice**, ed è stata ritenuta ragionevole dalla Corte Costituzionale, come l'unico modo per neutralizzare la pericolosità del soggetto.

## 6. Altre applicazioni del principio di adeguatezza (346)

Per le donne incinte, madri con figli di età inferiore a 6 anni, padri quando la madre non può prendersi cura dei figli, o persone sopra i 70 anni, **di regola** si applica una misura diversa dalla custodia in carcere, **salvo eventualità cautelari di eccezionale rilevanza** (art. 275 co. 4).

Per i **tossicodipendenti o alcoldipendenti in programmi di recupero** si dispongono gli **arresti domiciliari** se l'interruzione del programma potrebbe pregiudicare il loro recupero (art. 89 co. 1 e 2 d.P.R. n. 309/1990).

Per i **malati di AIDS o altre malattie particolarmente gravi** è previsto un **divieto di custodia cautelare** (art. 275 co. 4-bis), ma in caos di **esigenze cautelari di eccezionale rilevanza** è possibile disporre la custodia cautelare presso idonee strutture sanitarie penitenziarie (co. 4-ter).

In caso di **trasgressioni delle prescrizioni imposte con la misura cautelare**, il giudice può **sostituire la misura** o **cumularla con una più grave** (art. 276 co. 1).

## 9. Misure coercitive e misure interdittive (351)

Il titolo I del libro IV prevede due capi, le misure coercitive (capo II) e le misure interdittive (capo III).

Per regola generale, si possono applicare solo ai delitti puniti con ergastolo o reclusione superiore nel massimo a 3 anni.

## 10. Misure coercitive (353)

Le misure coercitive sono ordinate in termini di **progressiva afflittività**, secondo il principio di adeguatezza.

* Divieto di espatrio (art. 281).
* Obbligo di presentazione periodica agli uffici di PG (art. 282).
* Allontanamento dalla casa familiare (art. 282-bis), con eventuale adozione del braccialetto elettronico (art. 275-bis).
* Divieto di avvicinamento a determinati luoghi perché frequentati dalla persona offesa, congiunti o conviventi (art. 282-ter).
* Divieto e obbligo di dimora (art. 283), dove l'obbligo è inteso nel non allontanarsi dal comune o abitazione.
* **Arresti domiciliari** (art. 284), che sono **equiparati alla custodia cautelare in carcere**, e beneficiano dello **scomputo della durata** della misura cautelare dalla durata della pena.

Il soggetto sottoposto ad arresti domiciliari può essere sottoposto al **controllo con braccialetto elettronico**, a condizione che:

* Sia ritenuta necessaria, in relazione alle esigenze cautelari.
* Gli strumenti siano disponibili.
* Ci sia il **consenso dell'imputato**, che è **condizione imprescindibile**.

Gli arresti domiciliari con controllo elettronico sono **un'alternativa più favorevole alla detenzione in carcere**.
In caso di mancanza di strumenti, o mancato consenso dell'imputato, il **giudice non può automaticamente disporre la custodia in carcere**, ma deve sempre valutare che sia adeguata al caso concreto.

## 11. Forme della custodia cautelare (357)

La **custodia cautelare** consiste nella **cattura e trasporto** della persona in un **istituto di custodia** (art. 285).
Deve essere **considerata come l'ultima risorsa** a disposizione del giudice.

Se l'imputato è in stato di **infermità di mente, e gravemente incapace di intendere e volere**, deve essere **ricoverato provvisoriamente** presso una struttura idonea del servizio psichiatrico ospedaliero (art. 286).

## 12. Tipologia delle misure interdittive (359)

Le **misure interdittive** includono:

* La **sospensione dell'esercizio della responsabilità genitoriale** (art. 288).
* La **sospensione dall'esercizio di un pubblico ufficio o servizio** (art. 289).
* Il **divieto temporaneo di contrattare con la PA** (art. 289-bis).
* Il **divieto temporaneo di esercitare determinate attività professionali o imprenditoriali, o uffici direttivi** (art. 290).

Riprendono **l'istituto dell'applicazione provvisoria di pene accessorie**, presente nel codice previgente e poi abrogato.

In funzione dei principi di adeguatezza e proporzionalità, è possibile la loro **applicazione parziale**. Ad es., a parte della responsabilità, a parte delle attività.

## 13. Profili formali dei provvedimenti cautelari e procedimento applicativo (360)

Il **giudice è competente a disporre le misure**, e agisce **sempre su richiesta del PM** (art. 291 co. 1), tranne il caso dell'art. 275 co. 2-ter.

Il **PM deve fornire al giudice gli elementi su cui la richiesta si fonda**, e gli **elementi a favore dell'imputato**, incluse le **deduzioni e memorie difensive depositate**.

Il giudice **non è vincolato dalla richiesta del PM**, e può **applicare una misura meno grave** di quella richiesta, ma **non una più grave**.

Il procedimento **non prevede il contraddittorio con l'imputato**, ed il giudice provvede **inaudita altera parte**.

Il giudice decide con **ordinanza**, che **deve contenere, a pena di nullità** (art. 292 co. 2):

* Le **generalità dell'imputato** (lett. a).
* La **descrizione sommaria del fatto e delle norme di legge** che si ritengono violate (lett. b).
* La **motivazione**, che deve riguardare sia il fumus commissi delicti che il periculum libertatis (lett. c).
* La **predeterminazione della durata** della misura, se è disposta per garantire l'acquisizione o genuinità della prova (art. 274 lett. a).
* L'indicazione dei **motivi** per cui **non sono stati ritenuti rilevanti gli elementi forniti dalla difesa** e per cui **non è possibile soddisfare le esigenze cautelari del caso con altre misure** (lett. c-bis).

Si richiede la **autonoma valutazione** degli elementi indicati nella motivazione, per **evitare che il giudice eluda l'obbligo di motivazione** con un mero rinvio alla motivazione del PM nella richiesta (lett. c e c-bis).

In caso di **scelta della misura carceraria**, il giudice deve indicare perché ha **ritenuto inidonea la misura degli arresti domiciliari** (art. 275 co. 3-bis).

## 14. Adempimenti esecutivi e garanzie difensive (365)

Il codice regola gli adempimenti esecutivi delle misure cautelari, in particolare quelli per garantire **l'esercizio della difesa**.

L'ufficiale o agente che esegue la misura cautelare deve (art. 293):

* Consegnare all'imputato una **comunicazione scritta** che lo informa dei suoi **diritti difensivi** (co. 1).
* **Informare il difensore** di fiducia o nominato d'ufficio, e **redigere il verbale** delle operazioni (co. 1-ter).

La **persona sottoposta a custodia cautelare in carcere**:

* Deve essere **sottoposta ad interrogatorio da parte del giudice**.
* A meno che non vi abbia già provveduto con l'udienza di convalida per l'arresto in flagranza o fermo (cfr. art. 391 co. 3).
* Immediatamente, o non oltre 5 gg. dall'inizio dell'esecuzione della custodia.

L'interrogatorio ha **funzione di garanzia** ed è **affidato al GIP**.

L'interrogatorio è previsto **anche per le misure cautelari diversi dalla custodia in carcere, non oltre 10 gg. dall'esecuzione del provvedimento o sua notificazione** (art. 294 co. 1).

## 15. Interrogatorio della persona in stato di custodia (370)

L'interrogatorio è **svolto dal giudice**, con **facoltà di intervento del PM**, e **obbligo di intervenire del difensore** (art. 293 co. 4).

Il giudice **deve** (art. 293):

* **Verificare** che l'imputato ha ricevuto la comunicazione sui diritti difensivi (co. 1-bis).
* **Valutare** di nuovo la presenza dei presupposti della misura, e se il giudice ritiene che **ricorrono le condizioni, deve revocarla o sostituirla anche d'ufficio** (co. 3).

La **inosservanza dei termini produce l'inefficacia delle misure**.
Una volta che la persona è rimessa in libertà, la misura può essere applicata di nuovo solo dopo che l'imputato è stato interrogato in stato di libertà.
Se la persona non si presenta a rendere interrogatorio, la custodia viene ripristinata (art. 302).

La disposizione serve a garantire che la persona sia interrogata in stato di libertà, in caso di mancato rispetto dei brevi termini.

**L'interrogatorio del PM non può precedere quello del giudice** (art. 294 co. 6), perché l'interrogatorio del PM ha **finalità investigative**.

In **caso di urgenza** investigativa, il PM può richiedere che **l'interrogatorio del giudice** sia effettuato **entro 48 ore dalla richiesta** (art. 294 co. 1-ter).
In caso di mancato rispetto del termine di 48 ore, non è prevista la caducazione della misura (cfr. art. 302).

## 17. Provvedimenti di revoca e sostituzione (376)

La **revoca e sostituzione** delle misure cautelari riguarda i loro **presupposti di fatto e diritto**.

Sono utilizzate quando:

* Per **fatti sopravvenuti**, inclusa anche la **riforma dei presupposti**, le **condizioni di applicabilità** dell'art. 273 o di altre disposizioni non sono più sussistenti.
* Si sono **attenuate le misure cautelari**, e la misura applicata risulta **troppo gravosa**.

Il giudice può **sostituire la misura con una meno grave**, o **disporre l'applicazione con modalità meno gravose** (art. 299 co. 2).

Durante le **indagini preliminari**, il giudice (art. 299 co. 3):

* Di regola, interviene **solo su richiesta delle parti o PM**, perché è un giudice ad acta.
* In **alcuni casi**, può **intervenire d'ufficio** (tra cui durante l'interrogatorio della persona sottoposta alla misura, art. 294).

Il giudice **deve sentire il PM**, e **può sentire la persona sottoposta a misura**, ma **deve sentirla** se la richiesta si fonda su **elementi nuovi o diversi** da quelli già considerati (art. 299 co. 3-ter).

Se le **esigenze cautelari sono aumentate**, il giudice, su **richiesta del PM** può **sostituire la misura con una più grave** o **disporne l'applicazione con modalità più gravose**, o **applicare congiuntamente un'altra misura** (art. 299 co. 4).

Se il giudice non può decidere allo stato degli atti, può **disporre anche d'ufficio i necessari accertamenti sulle condizioni di salute** o altre condizioni o qualità personali dell'imputato (art. 299 co. 4-ter).

## 18. Particolari fattispecie di estinzione automatica delle misure (379)

Oltre alla revoca e sostituzione, sono previste altre figure di estinzione che operano automaticamente.

* Per **omesso interrogatorio** (art. 302).
* Per **archiviazione, sentenza di non luogo a procedere, di proscioglimento** (**salvo il caso** che dispongono la misura di sicurezza del ricovero in ospedale psichiatrico) (art. 300 co. 1 e 2).
* Per **sentenza di condanna**, se la **pena è dichiarata estinta o condizionalmente sospesa**, o se la **durata della custodia** già subita è uguale o maggiore alla pena applicata (art. 300 co. 3 e 4).

Se l'imputato è stato **prosciolto in primo grado, e successivamente condannato**, **non** si può utilizzare **l'esigenza cautelare relativa alle prove**, ma solo quelle relative al pericolo di fuga o commissione di gravi delitti (art. 300 co. 5).

Se non è **disposta la rinnovazione**, le **misure disposte per esigenze probatorie** perdono immediatamente efficacia allo scadere del termine (art. 301 co. 1).

La **rinnovazione** consiste nella **nuova applicazione della misura**, sentito il difensore del destinatario.

In generale, il **termine massimo per l'esigenza probatoria è di 30 gg.**, **prorogabile fino a 90 gg.** (art. 301 co. 2-bis e 2-ter).
Nei casi di **reati gravi o che richiedono indagini lunghe**, si applica l'ordinario termine massimo delle misure cautelari.

## 19. Termini di durata massima della custodia cautelare (382)

I termini massimi della custodia cautelare dipendono dalla **gravità del reato** e dalla **fase del procedimento**.

## 20. Proroga e sospensione dei termini massimi di custodia (386)

Le deroghe alla durata massima della custodia cautelare riguardano la **sospensione e proroga** dei termini.

La **proroga** può essere concessa **solo durante le indagini preliminari**, per:

* **Gravi esigenze cautelari**.
* **Accertamenti complessi**.
* **Nuove indagini** disposte ai sensi dell'art. 415-bis co. 4 (atti di indagine richiesti dall'indagato dopo l'avviso di conclusione delle indagini preliminari).

Sono casi in cui le investigazioni non sono ancora definite, e sono a rischio di inquinamenti.

Il **GIP** concede la proroga a seguito di **contraddittorio**, e può **rinnovarla una volta sola**.

La **sospensione** dei termini di durata può portare il superamento dei termini massimi di custodia previsti.
Riguarda **situazioni legate al giudizio**:

* Sospensione o rinvio del dibattimento per impedimento dell'imputato o difensore, o su richiesta degli stessi.
* Mancata presentazione, allentamento o mancata partecipazione dei difensori, se uno o più imputati rimangono privi di assistenza.
* Redazione differita dei motivi della sentenza.

## 23. Procedimento di riesame dei provvedimenti coercitivi davanti al tribunale (393)

Contro i provvedimenti che applicano le misure cautelari, si prevedono vari tipi di impugnazioni (riesame, appello, ricorso per Cassazione).

Sono accomunati da un'esigenza di **efficienza e tempestività del controllo**.
Le **misure cautelari sono immediatamente esecutive**, e la loro **impugnazione non ha efficacia sospensiva**.

L'interesse ad impugnare una misura che dispone la custodia cautelare o arresti domiciliari rimane anche in caso di revoca della misura, in modo da poter richiedere una decisione sull'illegittimità della misura originale, che serve per ottenere la riparazione per ingiusta detenzione.

### Presentazione del riesame

Il **riesame è utilizzabile solo contro le ordinanze che applicano misure coercitive**, e **spetta solo all'imputato**.

Il riesame va proposto **entro 10 gg., a pena di decadenza**:

* Per **l'imputato**, dalla **esecuzione o notificazione del provvedimento**.
* Per il **difensore**, dalla **notificazione dell'avviso di deposito dell'ordinanza che dispone la misura**.

Il **giudice competente** è il tribunale, in composizione collegiale, del distretto di corte d'appello in cui ha sede l'ufficio del giudice che abbia emesso l'ordinanza impugnata.

La **richiesta è presentata direttamente alla cancelleria di quel tribunale**.

L'AG procedente (il PM nelle indagini preliminari) deve **trasmettere a quel tribunale entro 5 gg.**:

* Gli **atti già presentati** per l'adozione della misura.
* **Tutti gli elementi sopravvenuti a favore dell'indagato**.

Con la richiesta **l'imputato può, non deve, indicare i motivi**.
**Si ritiene sempre compresa la contestazione della sussistenza dei gravi indizi di colpevolezza**.

### Decisione del tribunale

L'imputato può richiedere di comparire personalmente, e ha il diritto di partecipare all'udienza se ha fatto richiesta.

Il **tribunale deve decidere entro 10 gg. dalla ricezione degli atti**, e pertanto il procedimento si chiude al massimo entro 15 gg. dal ricevimento della richiesta presso il tribunale competente.

Il tribunale **procede in camera di consiglio** (art. 127), ed il difensore può esaminare ed estrarre copia degli atti trasmessi al tribunale fino al momento dell'udienza.

### Caducazione della misura

In caso di **mancato rispetto del termine di 10 gg.** l'ordinanza deve essere **immediatamente caducata**.
Il termine si riferisce al **deposito del dispositivo**, e **non** anche la **redazione della motivazione, che va conclusa entro 30 gg.**

La misura è **caducata** anche nel mancato rispetto del **termine di 5 gg.**

La **misura caducata non può essere rinnovata**, se non per **eccezionali esigenze cautelari**.

### Provvedimenti adottabili

Il tribunale può dichiarare l'inammissibilità della richiesta, o annullare, riformare, confermare o revocare l'ordinanza sottoposta a riesame.

La decisione può tenere conto degli elementi addotti dalle parti in udienza, anche se non è prevista una vera e propria attività istruttoria.

Il riesame è un **mezzo di impugnazione totalmente devolutivo**:

* L'ordinanza impugnata può essere **annullata, o riformata in senso favorevole all'imputato, anche per motivi diversi da quelli indicati nella richiesta, o indicati successivamente**.
* **L'ordinanza può essere annullata per vizio di motivazione** solo nei casi della **totale assenza o mera apparenza** di motivazione.

Nei casi di annullamento per vizio di motivazione, il giudice dell'impugnazione **rimedia al vizio**, e **sostituisce la motivazione**.

Pertanto, **vizi originari dell'atto, anche gravi, possono essere sanati** con la riscrittura della motivazione.
Ad es., la motivazione non specifica, che non analizza i risultati investigativi, che non motiva la prognosi di colpevolezza o punibilità, che non dà conto di perché misure meno afflittive non sono adeguate.

L'art. 13 co. 2 Cost. e l'esecutività immediata delle misure cautelari impongono che l'atto sia motivato correttamente fin dall'origine.

Il **tribunale annulla la motivazione** in caso di **mancanza di motivazione, o di autonoma valutazione**.
La formula recepisce i risultati della prassi giurisprudenziale.

## 24. Disciplina dell'appello e ricorso per Cassazione in materia di misure cautelari personali (402)

### Appello

L'appello è il mezzo di impugnazione contro le ordinanze in materia di misure cautelari, fuori dai casi previsti dall'art. 309 co. 1.

Ha **natura residuale rispetto al riesame**, e la **titolarità** del potere spetta all'imputato, suo difensore, e PM.
Per il PM, è l'unica modalità di impugnazione nel merito.

Vengono richiamate le disposizioni previste per il riesame in materia di termini e competenza del giudice.
I **motivi devono essere indicati contestualmente** all'appello.

Il **termine per la decisione del tribunale** è di 20 gg.

Ha **effetto limitatamente devolutivo**, e **la cognizione del giudice è limitata ai punti dell'ordinanza appellata a cui si riferiscono i motivi**.

### Ricorso per cassazione

Riguarda le ordinanze emesse dal tribunale a seguito di riesame o appello.

Può essere utilizzato dall'imputato, difensore e PM, e deve essere proposto entro 10 gg. dalla comunicazione dell'avviso del deposito del provvedimento.

**Non può essere proposto personalmente dall'imputato**, ma deve essere **sottoscritto a pena di inammissibilità dai difensori iscritti nell'albo della Corte di Cassazione**.

È possibile **ricorrere direttamente in Cassazione**, entro i termini previsti per il riesame, e la proposizione del ricorso **rende inammissibile il riesame**.

Il ricorso va presentato presso la cancelleria del giudice a quo, gli atti devono essere trasmessi entro il giorno successivo, e la Cassazione deve decidere entro 30 gg.

In entrambi i casi, i **motivi devono essere enunciati contestualmente al ricorso**.

In caso di **annullamento con rinvio**, il giudice deve decidere entro 10 gg., ed in caso di **mancato rispetto del termine**, la misura **perde di efficacia**, e **non può essere rinnovata se non per eccezionali esigenze cautelari**.

## 25. Applicazione provvisoria di misure di sicurezza (404)

L'applicazione provvisoria di misure di sicurezza è prevista dall'art. 206 c.p.

Le misure di sicurezza presentano natura, presupposti e contenuti diversi rispetto alle misure cautelari personali.
Sono il ricovero in riformatorio, in OPG, o in casa di cura o custodia.

Possono essere **applicate dal giudice, su richiesta del PM**, se sussistono **gravi indizi di commissione del fatto**, ed il **soggetto è socialmente pericoloso**, perché rientra nelle categorie indicate dall'art. 206 c.p. (infermo di mente, ubriaco abituale, persona dedita all'uso di stupefacenti, in stato di cronica intossicazione).

La pronuncia del provvedimento applicativo deve essere **preceduta dall'interrogatorio dell'imputato**, anche per accertare la sua pericolosità.
La tipica causa estintiva è che le **persone non sono più socialmente pericolose**, e sono previsti **riesami periodici**.

**L'impugnazione** delle misure di sicurezza provvisorie richiama la disciplina prevista per le misure cautelari.
