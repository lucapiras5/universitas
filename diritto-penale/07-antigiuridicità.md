# 7 -- Antigiuridicità e cause di giustificazione

## 1 -- Nozione di antigiuridicità, disciplina comune alle cause di giustificazione (294)

### Nozione di antigiuridicità (294)

L'antigiuridicità consiste nel rapporto di contraddizione fra il fatto tipico, e l'**intero ordinamento giuridico**.

### Cause di giustificazione (294)

Se **anche una sola norma** rende **facoltativo od obbligatorio** realizzare un **fatto penalmente rilevante**, allora quel fatto **non è antigiuridico**.

Per il **principio di unità** dell'ordinamento giuridico, sarebbe inammissibile che uno stesso fatto sia contemporaneamente lecito ed illecito.

Le **cause di giustificazione** sono l'insieme delle **facoltà o doveri** derivanti da norme, che **autorizzano o impongono** la realizzazione di **fatti penalmente rilevanti**.

### Efficacia universale delle cause di giustificazione (295)

Le cause di giustificazione hanno **efficacia universale**, e rendono il **fatto lecito** per **qualsiasi settore dell'ordinamento**, e pertanto escludono l'applicabilità di sanzioni civili o amministrative.

### Fonti ed applicabilità dell'analogia (296)

Le norme che prevedono cause di giustificazione **non sono norme penali**, e pertanto:

- **Non** sono soggette alla riserva di legge.
- **Non** sono soggette al divieto di analogia.

### Disciplina delle cause di giustificazione agli effetti del diritto penale (296)

Le cause di giustificazione hanno **rilevanza oggettiva**:

- L'intenzione del soggetto è irrilevante.
- Sono valutate a **favore dell'agente**, anche se **non** ne è a **conoscenza**, o le **ritiene per errore inesistenti**.
- Le cause di giustificazione **oggettive** si **estendono** anche a **favore dei concorrenti**.

### Clausole di illeceità espressa (297)

Varie norme incriminatrici prevedono delle **clausole di illiceità espressa**, con espressioni come "indebitamente", "illcitamente", ecc... che danno un rilievo espresso alle cause di giustificazione, ma non aggiungono nulla alla norma incriminatrice.

### Erronea supposizione della presenza di cause di giustificazione (298)

La **scriminante putativa**:

- Si applica quando l'agente **ritiene erroneamente di agire in presenza** di una causa di giustificazione.
- Se l'errore è dovuto a colpa, la punibilità non è esclusa se il reato è punibile anche a titolo di colpa.
- Altrimenti, la scriminante putativa è comunque valutata a suo favore.

### Eccesso nelle cause di giustificazione (299)

L'**eccesso nelle cause di giustificazione** consiste nell'agire nell'**effettiva presenza** di una causa di giustificazione, ma **eccedendo i limiti previsti**.

L'**eccesso colposo** può essere dovuto:

- Ad un'**errore nella valutazione** della **situazione**. Ad es., una persona ragionevole si sarebbe resa conto che il presunto aggressore non aveva in mano un coltello.
- Ad un'**errore nella reazione** contro la **situazione**. Ad es., mentre si cerca di estrarre un'arma per intimorire l'aggressore, si spara e si causa la morte della persona.

L'**errore sui limiti** della scriminante viene valutato come un errore sulla legge penale.

<!-- Nella **legittima difesa nel domicilio**,  -->

L'**eccesso doloso**:

- Esiste quando l'agente valuta correttamente la situazione, ed agisce superando volontariamente i limiti previsti dall'ordinamento. L'autore risponde del **reato doloso** causato.
- Ad es., percuotere un aggressore fino alla sua morte è un **omicidio doloso**.

In caso di **eccesso colposo**, anche se la **responsabilità penale è esclusa**, rimane comunque la **responsabilità civile**.

### Giudizio ex ante (302)

L'applicabilità delle cause di giustificazione va valutata sulla base di un giudizio ex ante.

## 2 -- Singole cause di giustificazione (303)

Le cause di giustificazione **espressamente previste** nel codice penale sono:

- Il consenso dell'avente diritto.
- L'esercizio di un diritto.
- L'adempimento di un dovere.
- La legittima difesa.
- L'uso legittimo delle armi.
- Lo stato di necessità è elencato fra le cause di giustificazione, ma è più propriamente una scusante.

## 3 -- Consenso dell'avente diritto (303)

Chi **lede o pone in pericolo un diritto**, con il consenso della persona che può **validamente disporne**, **non** è **punibile**.

Il bene deve essere **disponibile** da parte del titolare.

### Diritti disponibili (304)

I **beni non individuali** **non sono disponibili**. Anche fra i beni individuali, la **vita** veniva considerata indisponibile nella versione originale del codice penale.

Il **rifiuto di trattamenti sanitari** è possibile:

- Il fondamento è il **diritto all'autodeterminazione terapeutica**, previsto dall'art. 32 Cost.
- Se i sanitari procedessero comunque al trattamento, integrerebbero i delitti di **violenza privata** e **lesioni personali dolose**.
- L'unico limite al rifiuto di ricevere trattamenti è di non esporre a pericolo la vita o salute altrui.

La legge sulle **disposizioni anticipate di trattamento** (**DAT**):

- Riconosce ad ogni persona il **diritto di rifiutare** accertamenti diagnostici e **trattamenti sanitari** per la sua patologia.
- **Vincola** il medico a seguire la scelta del paziente, e lo **esenta da resposabilità civile e penale**.

I **diritti patrimoniali** sono disponibili, **a meno che** soddisfino anche **interessi pubblici** (ad es., un palazzo privato sottoposto ad un vincolo storico-artistico).

I **diritti personalissimi** sono **disponibili**:

- Ad es., diritto all'onore, libertà morale e personale, libertà sessuale, libertà di domicilio, riservatezza e segretezza.
- L'**eccezione** è che nel reato di **riduzione o mantenimento in schiavitù**, il consenso è inefficace.

L'**integrità fisica**:

- Per esigenze di **tutela della salute**, è **sempre disponibile**.
- **Altrimenti**, è **disponibile solo se**:
  - **Non** porta ad una **diminuzione permanente** (**limite quantitativo**), e
  - **Non** sia **contraria** alla **legge, ordine pubblico o buon costume** (**limite qualitativo**).

Ad es.:

- La donazione di organi porta alla diminuzione permanente di funzionalità, ed è possibile solo dopo una serie di formalità che servono ad accertare che il consenso sia spontaneo e non venale.
- Il consenso al prelievo di sangue in cambio di denaro è contrario alla legge.

### Requisiti del consenso (308)

Il consenso può essere prestato dal **titolare** del diritto, od un suo **rappresentante**. Può essere:

- Manifestato in **qualsiasi forma**.
- Sottoposto a **condizioni, termini o limitazioni**.

Deve:

- **Essere immune** da vizi (errore, dolo o violenza).
- **Permanere** per tutto il tempo in cui si protrae la realizzazione del fatto.

È **sempre revocabile**.

Il **consenso presunto** è ritenuto **irrilevante** dalla **giurisprudenza**.

### Consenso e DAT (309)

La legge n. 219/2017 ha dato rilievo ad alcune ipotesi di rifiuto del trattamento sanitario da parte del paziente.

In generale, il trattamento sanitario richiede il **consenso libero ed informato** del paziente, fatti salvi i casi di **trattamento sanitario obbligatorio** (TSO) per **malattia mentale**.

Le **disposizioni anticipate di trattamento** permettono alla persona **maggiorenne e capace di intendere e volere** di esprimere la propria **volontà in materia di trattamenti sanitari**, in **previsione** di una **futura incapacità di intendere e volere**.

Il DAT:

- **Esclude** la **responsabilità civile e penale** del **medico**, che è **obbligato** a rispettare le scelte del paziente.
- Permette che il **fiduciario scelto** dalla persona si **accordi con il medico**, in presenza di **terapie non prevedibili** all'atto della sottroscrizione, e capaci di offrire **concrete possibilità di miglioramento**.
- Deve essere redatto come atto pubblico, nella forma della **scrittura privata autenticata**.

### Trattamento medico-chirurgico in assenza di valido consenso (310)

Se un **trattamento medico-chirurgico** viene **effettuato** in **assenza di un valido consenso**:

- Se il paziente muore, è un omicidio preterintenzionale (conseguenza di una lesione personale dolosa) o colposo (supposizione erronea del consenso all'intervento).
- Se il paziente migliora, si ammette solo la possibilità di lesioni personali colpose.
- Se si agisce nella piena coscienza del rifiuto, si tratta di lesioni personali dolose.

## 4 -- Esercizio di un diritto (311)

### Fondamento della causa di giustificazione (311)

L'**esercizio di un diritto** rende un fatto facoltativo, e pertanto ne esclude la rilevanza penale.

### Concetto di diritto (311)

I "**diritti**" includono i **diritti soggettivi**, e qualsiasi altra **facoltà legittima di agire riconosciuta dall'ordinamento**.

### Fonti del diritto scriminante (311)

Le possibili fonti dei diritti sono:

- Le norme costituzionali.
- Le norme di legge ordinaria.
- Le norme del diritto dell'UE.
- Le leggi regionali.
- Le norme consuetudinarie richiamate da un provvedimento di legge.

I provvedimenti amministrativi non rilevano.

### Limiti del diritto scriminante (312)

È necessario accertare che il fatto sia ricompreso nel contenuto della norma che attribuisce il diritto.

Il **fine per cui il diritto è stato esercitato**:

- In generale, è **irrilevante**, data la natura oggettiva delle scriminanti.
- In alcuni casi è **rilevante**. Ad es., il diritto di proprietà vieta gli atti emulativi.

### Libertà di manifestazione del pensiero (312)

L'art. 21 Cost. tutela la libertà di manifestare **opinioni e convincimenti**, e **vicende e fatti**.

Le **opinioni e convicimenti** possono essere:

- Non argomentate o motivate.
- Formalmente scorrette.

La **narrazione di fatti** richiede che gli **eventuali contenuti offensivi** devono:

- Essere corrispondenti a **verità oggettiva**, accertata al **momento della diffusione della notizia**.
- Rispondere ad un **interesse pubblico** alla conoscenza della notizia.
- Espressi con un **linguaggio corretto**, che non sia "meramente gratuito".

### Diritto di sciopero (312)

La Corte Costituzionale ha progressivamente abrograto le norme del codice penale che configuravano l'esercizio del diritto di sciopero come un delitto.

Attualmente rimane solo il reato che reprime l'**interruzione di un servizio di pubblica necessità**.

L'esercizio del diritto di sciopero che degenera nel "**picchettaggio violento**" (l'uso di **violenze o minacce**), oppure che **lede altri interessi costituzionalmente legittimi** (ad es., il diritto allo studio) integra il delitto di **violenza privata**.

## 5 -- Adempimento di un dovere imposto da una norma giuridica (315)

### Fondamento ed individuazione del dovere scriminante (315)

L'adempimento di un **dovere**, imposto da una **norma giuridica**, esclude la punibilità.

Il fondamento della norma è il **conflitto di doveri**, fra il dovere di non violare la legge penale, ed il dovere di dover commettere un fatto penalmente rilevante.

Il conflitto può essere risolto:

- Secondo il **criterio della specialità**. Ad es., l'arresto in flagranza è un sequestro di persona, ma la qualità del soggetto attivo e la situazione di flagranza sono speciali rispetto al reato-base.
- Secondo la **soddisfazione di un interesse di rango superiore**. Ad es., il testimone ha l'obbligo di riferire la verità, anche se compie un fatto di diffamazione.

### Fonti del dovere scriminante (316)

Le fonti del dovere scriminante si possono trovare nella **legge**, negli **atti equivalenti alla legge**, e nelle **fonti sublegislative**.

Sono incluse anche le **fonti internazionali**. Ad es., il dovere di salvare i naufraghi è una norma consuetudinaria di diritto internazionale direttamente applicabile, e può escludere l'antigiuridicità nell'opporre resistenza a pubblico ufficiale e forzare un blocco navale per salvare dei naufraghi.

## 6 -- Adempimento di un dovere imposto da un'ordine della pubblica autorità (317)

### Dovere scriminante imposto da un ordine legittimo (317)

L'adempimento di un **dovere** imposto da un **ordine legittimo** esclude la punibilità.

L'ordine deve essere emanato da una **pubblica autorità**, e deve essere:

- **Formalmente** legittimo: sia l'emittente, sia il destinatario devono essere **competenti**, e si devono rispettare le **forme prescritte**.
- **Sostanzialmente** legittimo: devono sussistere i **presupposti fissati** per l'emanazione dell'ordine.

### Responsabilità di chi emana ed esegue un ordine illegittimo (318)

Nel caso in cui un ordine illegittimo viene emanato ed eseguito:

- Il **superiore** viene **sempre punito** come **istigatore**.
- I soggetti **non vincolati** all'esecuzione dell'ordine sono puniti se lo eseguono, tra cui i **pubblici impiegati** che hanno il **potere-dovere** di controllare la legittimità, ed i **privati**.

### Ordini illegittimi insindacabili (318)

Se il soggetto **è vincolato** all'esecuzione dell'ordine, **deve comunque eseguirlo**, purché:

- L'ordine **non sia formalmente illegittimo**.
- L'ordine **non sia manifestamente criminoso**.
- Il soggetto **non sia a conoscenza** del **carattere criminoso** dell'ordine.

In presenza degli elementi, l'esecuzione dell'ordine rimane un dovere dell'agente.

### Errore di fatto sulla legittimità dell'ordine (320)

Se il subordinato ritiene di eseguire un ordine legittimo per errore di fatto:

- Non risponde a titolo di dolo. Ad es., eseguire un provvedimento di custodia cautelare falsificato in tutti gli elementi esclude il dolo.
- Risponderà a titolo di colpa, se il reato è punibile per colpa.

## 7 -- Legittima difesa (320)

### Fondamento della causa di giustificazione (320)

L'ordinamento prevede una deroga al principio del **monopolio statale dell'uso della forza**, per permettere ai cittadini di autotutelare i diritti propri ed altrui, se corrono il pericolo di essere ingiustamente offesi da terzi, e lo Stato non sia in grado di assicurare una **tutela tempestiva ed efficace**.

### Pericolo: nozione (320)

Il **pericolo** per il diritto deve essere valutato con una **prognosi postuma in concreto**, ed il giudice deve verificare se ci fosse la **probabilità del verificarsi di un'offesa**.

Nel caso di **legittima difesa putativa**, dove l'agente sopravvaluta erroneamente la situazione, se l'errore è dovuto a colpa, il reato sarà punibile solo a titolo di colpa.

### Pericolo: fonte (321)

Il **pericolo deve derivare** da una **condotta umana**, che può consistere in una:

- **Azione**: ad es., minacciare un commerciante e chiedere l'incasso della giornata.
- **Omissione**: ad es., il casellante ferroviario omette di abbassare le sbarre, il che giustifica la violenza privata della persona che lo minaccia o lo forza ad abbassarle.

Se la situazione di pericolo è stata **volontariamente cagionata dall'agente**, la giurisprudenza esclude l'applicabilità della legittima difesa. Ad es., provocare volontariamente una rissa.

### Pericolo: attualità (322)

La legittima difesa **non è applicabile** a:

- Pericoli **già passati**, perché la persona si sostituirebbe allo Stato nell'infliggere la sanzione.
- Pericoli **futuri**, per prevenire l'attuazione di propositi.

Il **pericolo deve essere**:

- **Imminente**, sta per verificarsi. Ad es., un'arma viene puntata contro una persona.
- **Perdurante**, l'offesa è già in atto, ma non è ancora terminata. Ad es., nel sequestro di persona è sempre possibile cercare di liberarsi.

### Pericolo: offesa ingiusta ad un diritto proprio od altrui (323)

I **diritti** sono qualsiasi **interesse individuale** tutelato dall'ordinamento, inclusa l'**incolumità pubblica**, che consiste nella **vita ed integrità fisica** di un **numero indeterminato di persone**.

Il **titolare del diritto** può essere una **persona fisica** o una **persona giuridica**.

L'offesa deve essere **ingiusta**, e quindi **antigiuridica**. La colpevolezza e punibilità non sono rilevanti.

### Difesa: necessità (324)

Nella legittima difesa, l'agente deve essere stato "**costretto dalla necessità**" di agire.

La legittima difesa **non sussiste se**:

- Il bene poteva essere **difeso con un'azione legittima**.
- Era possibile **sottrarsi al pericolo**, senza esporre a rischio la propria integrità fisica.
- Era possibile usare una **condotta difensiva meno lesiva**.

### Difesa: proporzione (325)

La difesa deve essere **proporzionata all'offesa**.

Il **bene dell'aggressore sacrificato** può essere **anche di rango maggiore** rispetto al **bene protetto**, ma il **divario di valori non può essere eccessivo**. Ad es.:

- La libertà sessuale è un bene di rango inferiore al bene vita, ma non eccessivamente inferiore, pertanto è legittimo difendersi da uno stupro uccidendo l'aggressore.
- Il patrimonio è un bene di rango molto inferiore al bene vita, pertanto non è legittimo difendersi da un furto uccidendo il ladro.

Il **confronto fra i ranghi dei beni** va effettuato tenendo conto della Costituzione.

### Legittima difesa nel domicilio e negli esercizi commerciali (326)

La **legittima difesa nel domicilio** è stata disciplinata nel 2006 e 2019, per attribuire **limiti più ampi** alla causa di giustificazione.

La disciplina riguarda:

- L'**abitazione** o altri luoghi di **privata dimora**.
- I **luoghi** in cui è esercitata un'**attività commerciale, professionale o imprenditoriale**.

### Violazione di domicilio (327)

In caso di **violazione di domicilio**:

- La scriminante può essere invocata solo da chi era **legittimamente presente** all'interno del luogo.
- Si devono usare **armi legittimamente detenute**, o un **altro mezzo idoneo** a fini difensivi.

La legge stabilisce **solo** una **presunzione assoluta**, che **non ammette prova contraria**, fra il **bene messo in pericolo**, ed il **bene leso** dalla reazione difensiva.

Pertanto, la difesa che risulta nel sacrificio del bene vita risulta proporzionata anche quando il bene messo in pericolo era una singola percossa, o addirittura solo beni patrimoniali.

Gli altri requisiti non sono modificati:

- Serve comunque il **pericolo attuale di un'offesa ingiusta**.
- Serve comunque la **necessità della difesa**, e quindi l'uso di condotte non penalmente rilevanti, e l'uso della condotta meno lesiva.
- Serve che il potenziale ladro **non abbia desistito** dall'esecuzione del reato, corollario del pericolo attuale.

La **giurisprudenza** richiede che l'aggressione metta a rischio **anche l'incolumità** della persona, altrimenti la disposizione contrasterebbe con la Costituzione e CEDU se permettesse il sacrificio della vita per proteggere il patrimonio.

L'aggiunta dell'avverbio "sempre" da parte del legislatore cercava di vincolare la giurisprudenza a permettere l'uccisione anche per beni solo patrimoniali, ma la Cassazione continua a ritenere l'avverbio come pleonastico.

### Violazione di domicilio con modalità violente (331)

L'elemento di specialità è costituito dal **carattere violento della violazione di domicilio**.

La conseguenza è che **tutti i requisiti** della legittima difesa sono oggetto di **presunzione assoluta**.

Tuttavia, una lettura costituzionalmente orientata richiede che:

- La **proporzione** fra bene sacrificato e bene protetto **non sia eccessiva**.
- La legittima difesa sia **sempre necessaria**:
  - Ossia, non è possibile difendersi senza violare la legge penale, o in maniera meno lesiva.
  - È un requisito imprescindibile sia per la Costituzione, sia per la CEDU.

Mentre l'idea della legittima difesa presunta in via assoluta è irragionevole, due previsioni sono più ragionevoli:

- La priorità nella formazione dei ruoli di udienza, e nella trattazione per i processi, nei casi in cui viene contestato un omicidio o lesioni personali in forma colposa.
- In caso di archiviazione, sentenza di luogo a non procedere o sentenza di proscioglimento, il costo del processo viene messo a carico dello Stato.

Per quanto riguarda la **prassi**, i procedimenti penali sono rari.

### Eccesso colposo nella legittima difesa nella violazione di domiclio (333)

In caso di **eccesso colposo nella legittima difesa nella violazione di domiclio**, la punibilità è esclusa se:

- Il soggetto si trovava in una situazione di **minorata difesa**, il che va **accertato in concreto**.
- Il soggetto si trovava in stato di **grave turbamento**, derivante dalla situazione di pericolo in atto, e causa diretta dell'eccesso colposo.

Inoltre, si applica solo se la difesa era finalizzata alla salvaguardia della **incolumità propria o altrui**, con **esclusione dei soli beni patrimoniali**.

Questa norma integra una **scusante** da applicare nella valutazione della colpevolezza, e non una scriminante, perché l'eccesso colposo ha già reso il fatto antigiuridico.

## 8 -- Uso legittimo delle armi (335)

L'uso legittimo delle armi è previsto in tre ipotesi:

- Quando è necessario respingere una violenza, o vincere una resistenza, contro l'autorità.
- Quando la coercizione fisica è necessaria per evitare una serie di gravi delitti.
- In ipotesi speciali, previste da norme legislative.

### Resistenza all'autorità (335)

Questa causa di giustificazione è autonoma rispetto:

- Alla legittima difesa, dove l'agente usa armi, ma per **difendere** un diritto proprio od altrui.
- All'adempimento di un dovere, dove l'agente usa armi come **modalità** dell'adempimento di un dovere od ordine legittimo.

L'uso delle armi è legittimo se è necessario per **respingere una violenza**, o **vincere una resistenza**, **contro l'autorità**.

I **soggetti autorizzati** sono:

- La Polizia di Stato.
- I Carabinieri.
- La Guardia di Finanza.
- I cittadini, se hanno ricevuto una richiesta di aiuto legale da parte di un soggetto autorizzato.

L'uso delle armi deve essere:

- **Necessario**, non si possono usare mezzi diversi, e si deve scegliere il mezzo meno lesivo.
- **Proporzionato**, ed in generale la vita ed integrità fisica sono beni superiori rispetto agli interessi perseguiti dall'autorità pubblica.
- Usato per:
  - Respingere una **violenza**, intesa come **energia attiva** diretta ad **impedire od ostacolare un'attività pubblica**.
  - Vincere una **resistenza**, intesa come **resistenza attiva**.

Ad es.:

- Per disperdere un gruppo di manifestanti, si viola il requisito della necessità se si usano mezzi violenti invece di idranti o lacrimogeni.
- Per sgomberare un edificio, si viola il requisito della proporzionalità se si usano mezzi violenti invece che lacrimogeni.

### Impedire la consumazione di gravissimi delitti (339)

La seconda ipotesi prevede la possibilità di usare le armi per evitare una serie di gravissimi delitti.

Devono sussistere tre requisiti:

- L'uso delle armi deve essere **necessario**: non vanno utilizzate se è possibile usare un mezzo meno lesivo, e se devono essere utilizzate, si deve scegliere quella meno lesiva.
- La coazione fisica deve essere **proporzionata** rispetto ai beni messi a rischio.
- Si deve **impedire la consumazione**, il che significa che devono sussistere almeno gli **estremi del tentativo**.

### Leggi speciali

Esiste una serie di leggi speciali, che autorizzano l'uso delle armi in particolari situazioni. Ad es.:

- Nella repressione del contrabbando.
- Nella vigilanza degli istituti penitenziari.
- Nei passaggi abusivi di frontiera.

## 9 -- Stato di necessità (341)

### Natura giuridica (341)

Lo stato di necessità prevede due ipotesi:

- Commettere il fatto per la necessità di salvare sé o altri da un pericolo non volontariamente causato, né altrimenti evitabile.
- Commettere il fatto per altrui minaccia.

La seconda ipotesi è una scusante, ma è controverso se la prima ipotesi sia una causa di giustificazione.

### Presupposti dell'azione di salvataggio (341)

La nozione di **pericolo** corrisponde a quella prevista per la **legittima difesa**.

Il **pericolo**:

- Può **avere origine** da un accadimento naturale, o un comportamento dell'uomo.
- Deve essere **attuale**, quindi **imminente o perdurante**.
- **Non deve essere stato volontariamente causato**:
  - Include il **dolo eventuale**, dove il pericolo viene previsto e accettato come una possibile conseguenza della propria azione.
  - Secondo un'interpretazione letterale, il pericolo causato per **colpa**, non essendo volontario, non rileverebbe.
  - Tuttavia, la giurisprudenza considera "volontariamente" come sinonimo di **colpevolmente**.

### Danno grave alla persona (342)

L'oggetto del pericolo è un **danno grave alla persona** (**non** ai diritti in generale) dell'**agente, o un terzo**.

Sono **inclusi** tutti i **diritti personalissimi** (vita, integrità fisica, libertà personale e sessuale).

Sono **esclusi**:

- I beni individuali ma non personalissimi.
- I beni istituzionali, che fanno capo allo Stato o altri enti pubblici.

La **necessità abitativa** riguarda la punibilità di autori di fatti di **invasione di edifici**, se si tratta di persone indigenti che agiscono per il bisogno di un alloggio, per proteggere diritti personalissimi (salute, integrità fisica, vita).

La Cassazione richiede la prova della necessità della condotta, dell'inevitabilità del pericolo.

La **gravità va accertata** in base:

- Al rango del bene esposto a pericolo (ad es., un rischio di danno alla vita è sempre grave).
- All'**intensità della lesione incombente**.

### Azione di salvataggio: necessità dell'azione ed inevitabilità del pericolo (344)

Lo stato di necessità richiede che:

- Il fatto penalmente rilevante sia **necessario** (assenza di alternative lecite o meno lesive).
- Il **pericolo non sia altrimenti evitabile**.

### Azione di salvataggio: proporzione fra fatto e pericolo (345)

Il fatto penalmente rilevante deve essere **proporzionato** rispetto al **pericolo sventato**.

Non serve la prevalenza né l'equivalenza, ma solo che il **divario non sia eccessivo** fra il bene protetto e quello leso.

### Costrizione (346)

Lo stato di necessità richiede la **costrizione** del soggetto. Può essere intesa in due modi:

- Come **limitazione oggettiva**, che la rende una causa di giustificazione.
- Come **scusante**, dove il fondamento che esclude la punibilità è la **pressione psicologica soggettiva**.

L'interpretazione come scusante è preferibile:

- Tutti i casi ricondotti nello stato di necessità sono caratterizzati da un'effettiva pressione psicologica.
- Solo dando rilievo al turbamento emozionale dell'agente si evita di dare rilevanza a casi che sono meritevoli di pena.
  - Ad es., asportare un rene da un paziente sano senza il suo consenso, per trapiantarlo in un altro paziente malato.
- Lo stato di necessità determinato dalla **minaccia altrui** è una **scusante**.

Come conseguenze:

- Si può agire in legittima difesa contro qualcuno che agisce per necessità, perché è un danno ingiusto, e solo scusato.
- La necessità si applica ai concorrenti solo se sono a conoscenza del pericolo, e soggetti alla stessa coazione psicologica.

### Dovere giuridico di doversi esporre al pericolo (348)

Se un soggetto ha un **particolare dovere giuridico** di esporsi ad un pericolo:

- **Non può** utilizzare lo stato di necessità per giustificare il fatto lesivo commesso.
- L'unico limite è la **morte certa**.

Ad es., il vigile del fuoco risponde di omicidio se abbandona un ferito, a meno che era assolutamente necessario per evitare la sua (vigile) morte.
