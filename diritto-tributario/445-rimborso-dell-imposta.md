<!-- vim: set spell spelllang=it: -->

# 9. Rimborso dell'imposta (p. 451)

## 9.1. Nozione e funzione del rimborso (ibid.)

**Il rimborso è un procedimento diretto al soddisfacimento di un credito vantato dal contribuente nei confronti dell'ente impositore**, e produce un'inversione dei ruoli rispetto alla situazione ordinaria, perché il soggetto attivo è il contribuente, ed il soggetto passivo è l'Amministrazione.

**Il credito che porta al rimborso può avere origini diverse**.

Innanzitutto, può essere il **frutto di particolari meccanismi di applicazione del tributo dove viene prevista come fisiologica la riscossione anticipata, rispetto alla sua esatta determinazione**, ed è assolutamente normale versare più di quanto dovuto.

Ad es., nel caso dell'Iva, o nelle imposte sui redditi, per effetto dei meccanismi delle ritenute e degli acconti.

Inoltre, è il caso dell'applicazione di un tributo con la riserva di un suo eventuale rimborso, dove intervengono peculiari vicende che ne impongono una rideterminazione.

Ad es.:

- La sentenza dichiarativa di nullità di un contratto assoggettato all'imposta di registro richiede comunque la sua registrazione, ma solo nella misura fissa, e la parte eccedente viene rimborsata.
- Nei contratti a prezzo indeterminato, l'imposta viene applicata sulla base del valore dichiarato, salvo conguaglio o rimborso dopo la determinazione definitiva del corrispettivo.

**Tuttavia, il credito può avere origine da una vicenda patologica di mal funzionamento del modello di attuazione del tributo**.

Sono casi in cui il debito è stato determinato in maniera tendenzialmente definitiva, ma per svariate ragioni, si è dovuto successivamente arrivare ad una sua rideterminazione, perché la prima era risultata sbagliata o indebita.

La vicenda può riguardare un gran numero di ipotesi, che possono essere ricondotte **all'assenza di una norma impositiva**, originaria o sopravvenuta, o un **errore nella fase di attuazione del tributo**.

In particolare, si possono verificare le seguenti ipotesi.

### a) Inesistenza, abrogazione o illegittimità della norma impositiva

- Riguarda i casi di **mancanza iniziale o sopravvenuta** della norma di legge che fonda l'imposta versata.
- Può conseguire in casi di eliminazione con efficacia **ex tunc (abrogazione con effetti retroattivi, dichiarazione di incostituzionalità, mancata conversione in legge di un decreto-legge, dichiarazione di incompatibilità con il diritto UE)**.
- In questi casi, viene meno la causa giustificatrice, ma per esigenze di **certezza del diritto**, il rimborso è **escluso** con riferimento ai **rapporti esauriti**, ossia tutti i rapporti dove sia intervenuto un **elemento di intangibilità**.
- I casi includono la definitività dell'atto per mancata impugnazione, l'intervento di una sentenza passata in giudicato, e la maturata decadenza per l'istanza di rimborso, per cui nonostante la rimozione ex tunc, **esigenze di certezza del diritto escludono il rimborso**.

### b) Errore nella compilazione della dichiarazione

- Può consistere in un errore di fatto (errata qualificazione della fattispecie), di diritto (errata applicazione della norma), o un errore nei calcoli.
- Il contribuente può presentare una dichiarazione integrativa, e chiedere il rimborso.

### c) Errore commesso dall'ente impositore

- Riguarda il caso in cui **l'errore di fatto o diritto è stato commesso dall'ente impositore**, in sede di determinazione ufficiosa del tributo.
- A seguito dell'iniziativa del contribuente, quanto versato in eccesso deve essere rimborsato.

## 9.1.1. Rimborso e compensazione (p. 454)

Il rimborso non è l'unico strumento per soddisfare il credito del contribuente, ed esiste anche la compensazione.

Rimborso e compensazione sono due modalità ugualmente satisfattive e alternative di utilizzo del credito, ma presentano differenze significative.

La **compensazione**:

- Presenta il vantaggio di poter utilizzare immediatamente il credito, senza attendere l'intervento dell'Amministrazione finanziaria.
- Tuttavia, è limitata al pagamento di altre imposte dello stesso tipo, ma nell'anno successivo (compensazione verticale) o di tipo diverso, nello stesso anno (compensazione orizzontale).
- Sono fatti salvi gli eventuali controlli successivi da parte dell'Amministrazione riguardo l'esistenza e la spettanza del credito.

Nel **rimborso**:

- Serve ottenere il consenso attivo dell'ente impositore, che deve verificare la spettanza del credito e provvedere in concreto a pagarlo.
- Fino al momento del pagamento, il contribuente non può utilizzare il credito, ma solo eventualmente cederlo.

**La scelta fra le due modalità viene effettuata nella dichiarazione, ed è revocabile**:

- Per passare dal rimborso alla compensazione, si usa una dichiarazione integrativa.
- Per passare dalla compensazione al rimborso, non c'è una disciplina esplicita, e la giurisprudenza richiede che ai fini della correzione, l'errore debba essere essenziale e riconoscibile dalla controparte.

È la stessa soluzione applicabile agli errori relativi alle manifestazioni di volontà commessi nella dichiarazione dei redditi, che sono considerate atti negoziali e pertanto irretrattabili, salvo il caso di errore essenziale conosciuto o conoscibile.

## 9.2. Procedure di rimborso (p. 456)

**Il rimborso può essere promosso su istanza di parte o d'ufficio**.

Se proposto su istanza di parte, deve rispettare i termini decadenziali, e l'ufficio può accogliere o rigettare l'istanza, e nel caso di rigetto, si può iniziare un giudizio presso le commissioni tributarie.

Se promosso d'ufficio, l'ente impositore ha il potere-dovere di operarlo, senza che serva una sollecitazione dal contribuente, ma se l'ufficio non si attiva, il contribuente dovrà attivarsi entro i termini prescrizionali.

## 9.2.1. Rimborso d'ufficio (p. 457)

**Il rimborso d'ufficio è un'eccezione al sistema, dove la regola è l'istanza di parte**.

Produce in carico all'ufficio di un obbligo di restituire le somme ottenute indebitamente, e **non è previsto un onere per il contribuente di presentare istanza entro un termine decadenziale**, ma solo **l'ordinario termine di prescrizione del credito di 10 anni**, che inizia a decorrere dal momento in cui può essere fatto valere.

**Le fattispecie del rimborso d'ufficio sono tassativamente elencate dalla legge**.

### Art. 41 d.P.R. n. 602/1973

- **Riguarda il versamento totale o parziale di un tributo, determinato da errori materiali o duplicazioni**.
- Si deve trattare di **errore addebitabile all'Ufficio**, mentre per l'errore addebitabile al contribuente è soggetto ad istanza di parte.

### Ibid., co. 2

- È previsto il **rimborso d'ufficio anche nel caso in cui l'ammontare della ritenuta d'acconto** subita sugli importi che hanno concorso alla determinazione del reddito imponibile, risultante dai certificati dei sostituti d'imposta, **sia superiore a quello dell'imposta liquidata in base alla dichiarazione**.
- In altre parole, quando per mezzo delle ritenute si è versata un'imposta maggiore di quella dovuta a saldo.

### Ibid., art. 38 co. 5

- È previsto il **rimborso d'ufficio in caso di versamento diretto in misura superiore all'imposta liquidata** con le procedure di controllo automatizzato (art. 36-bis d.P.R. n. 600/1973).
- Questo caso richiede la previa liquidazione della dichiarazione da parte dell'ufficio, da cui deriverà una comunicazione di maggior credito, ed il contribuente potrà decidere se riportarlo a credito o chiedere il rimborso.
- La procedura del **rimborso del credito risultante dalla dichiarazione dei redditi per i lavoratori dipendenti e pensionati**, che usano il c.d. Modello 730, è diversa, perché possono **ottenere il rimborso nella prima busta paga utile**.

### Imposte riscosse in pendenza di giudizio

- La proposizione del ricorso non blocca la riscossione delle somme vantate dall'Amministrazione, ma la limita solo ad una frazione del totale, che dipende dal tipo di imposta e dal grado di giudizio.
- **Dopo la sentenza di accoglimento totale o parziale del ricorso da parte della Commissione tributaria**, le somme oggetto di riscossione provvisoria in misura superiore a quanto accertato come dovuto devono essere rimborsate d'ufficio entro 90 giorni dalla notificazione della sentenza.

## 9.2.2. Rimborso su istanza di parte (p. 459)

Nel rimborso su istanza di parte, che costituisce la regola ordinaria, non esiste una disciplina comune per tutte le imposte, ma sono previste regole speciali per ogni tributo, specie per il termine di decadenza per promuovere l'istanza ed il dies a quo per conteggiare il termine di decadenza.

Tuttavia, è possibile individuare delle regole comuni.

### a) Forme legali

Il rimborso va richiesto nei **modi e termini previsti dagli specifici regimi**, che in linea di principio **vietano l'applicazione della disciplina dettata per l'indebito di diritto comune** (art. 2033 c.c.) per ottenere un rimborso d'imposta.

In caso di conflitto, la **competenza spetta al giudice tributario**, ma se il debito è stato **formalmente riconosciuto** e non sussistono dubbi sulla sua esistenza ed importo, si può utilizzare l'art. 2033 c.c. davanti al giudice ordinario.

Se la spettanza del credito è stata accertata a seguito di un giudizio tributario, per ottenere l'esecuzione della sentenza occorre procedere con l'ordinario giudizio di ottemperanza.

### b) Termini

**Sono previsti termini decadenziali per promuovere l'istanza di rimborso**, ma l'estensione del termine e la decorrenza dello stesso variano a seconda del comparto impositivo.

Tuttavia, **il termine ed il *dies a quo* rimangono gli stessi all'interno dello stesso comparto impositivo, indipendentemente se il carattere indebito del pagamento sia originario o sopravvenuto**. Ad es.:

- In caso di imposta dichiarata incompatibile con il diritto comunitario, il termine per l'esercizio del diritto di rimborso decorre dalla data del versamento, e non dalla data della sentenza che lo ha dichiarato indebito retroattivamente.
- Il diritto di ricevere il rimborso delle imposte riscosse da uno Stato membro in violazione del diritto dell'Unione è la conseguenza dei diritti riconosciuti ai singoli dalle disposizioni del diritto Europeo.
- Tuttavia, allo stesso tempo i principi di certezza del diritto e intangibilità dei rapporti esauriti sono prevalenti, ed impongono di mantenere fermi gli ordinari termini di decadenza.

**In mancanza di disposizioni specifiche, il termine decadenziale è di 2 anni dal pagamento**, o dal giorno in cui si è verificato il presupposto per la restituzione.

**Il termine decadenziale è tassativo, e la sua inosservanza può essere rilevata dal giudice in ogni stato e grado**.

Una volta impedita la decadenza con l'istanza, decorre l'ordinario termine di prescrizione per l'esercizio del diritto.

### c) Scelta del rimborso nella dichiarazione

- Nelle imposte dove è prevista la **presentazione di una dichiarazione contenente la liquidazione a saldo dell'imposta da versare** (tipicamente, le imposte sui redditi e l'Iva), con possibilità che in quella sede emerga un credito, conseguente al versamento di imposte in acconto in misura superiore al saldo finale, **l'opzione compiuta in quella sede per il rimborso ha lo stesso effetto dell'istanza di rimborso**.
- Pertanto, non occorre proporre istanza entro il termine decadenziale, ma intercorre solo il termine prescrizionale.
- Il mancato rimborso può essere impugnato come silenzio-rifiuto dopo 90 giorni dalla presentazione della dichiarazione.

### d) Presentazione dell'istanza a ufficio incompetente

- Le regole sulla **legittimazione passiva** a ricevere l'istanza di rimborso variano da imposta ad imposta.
- Tuttavia, si è affermata la regola per cui la **presentazione dell'istanza ad un organo diverso da quello territorialmente competente** costituisce atto idoneo ad impedire la decadenza, e formare il silenzio-rifiuto impugnabile davanti al giudice tributario.
- La regola **vale solo per le istanze rivolte alle agenzie fiscali**, e sono **esclusi gli enti locali**, perché è fondata sull'assunto che l'ufficio incompetente è tenuto a trasmettere l'istanza a quello competente.

### e) Contenuto minimo ed imprescindibile della domanda di rimborso

- Deve contenere le **informazioni necessarie** all'ufficio destinatario per poter decidere in ordine alla fondatezza o meno dell'istanza.
- In difetto del contenuto minimo la domanda non può essere considerata giuridicamente valida, e pertanto non è idonea alla formazione del silenzio-rifiuto impugnabile, né può impedire la decadenza.
- Il vizio **non è sanabile con il deposito successivo di documenti**, perché interverrebbe in un procedimento che non sarebbe dovuto nemmeno iniziare.

### f) Termine per rispondere all'istanza

- **L'ufficio che ha ricevuto l'istanza ha 90 giorni per rispondere**, e allo scadere, si forma il **silenzio-rifiuto**.
- Il **silenzio-rifiuto** può essere impugnato davanti alle Commissioni tributarie entro il termine prescrizionale di 10 anni.
- In caso di **rifiuto espresso e formalizzato in un provvedimento**, questo deve essere impugnato entro 60 giorni dalla sua notifica.
- Se l'Amministrazione concede un **provvedimento di rimborso parziale**, questo vale come **rigetto implicito per le parti non accolte**, ed è necessario presentare ricorso entro 60 giorni, e non è possibile presentare una seconda istanza di rimborso per il mancato accoglimento integrale della prima.
- Tuttavia, è necessario **interpretare il contenuto del provvedimento-base**, per verificare che ci sia un effettivo rigetto implicito della parte non accolta. Ad es., il mancato accoglimento potrebbe avere **natura interlocutoria**, come nell'ipotesi di una carenza documentale.

### g) Ruolo di attore sostanziale per il contribuente nel ricorso contro il rifiuto

- Il contribuente o il soggetto istante riveste il ruolo di attore in senso sostanziale, e ha l'onere di allegare e provare i fatti a fondamento del proprio diritto nel ricorso introduttivo, e la *causa petendi* non può essere integrata in seguito.
- L'agenzia riveste il ruolo di convenuto, e ha solo l'onere di replicare alle affermazioni dell'attore e provare le eventuali eccezioni.
- Nella misura in cui l'Agenzia si limita a negare la sussistenza dei fatti vantati dal ricorrente, o la loro qualificazione giuridica, la difesa è considerata **mera difesa**, che non richiede l'invocazione di fatti estintivi, impeditivi o modificativi del diritto, e non è soggetta ad alcuna preclusione processuale, salvo la formazione del giudicato interno.
- L'onere della prova della spettanza del rimborso è sempre sul contribuente-attore, salvo la formazione di fatti non controversi ai sensi dell'art. 115 c.p.c.
- Le eccezioni in senso tecnico dell'Amministrazione finanziaria fanno valere un fatto giuridico nuovo, con efficacia modificativa o estintiva della pretesa avanzata dal contribuente (ad es., un contro-credito), ma devono essere sollevate tempestivamente, entro 60 giorni dalla notifica del ricorso.
- **L'eventuale intervenuta decadenza in cui sia intervenuta l'Amministrazione per rettificare la dichiarazione non è idonea a cristallizzare e consolidare il credito**, e rendere intangibile il rimborso.
- Pertanto, **la spettanza del credito può sempre essere contestata**.

### h) Possibilità di sospendere il rimborso

- Se l'autore della violazione o soggetti obbligati in solido vantano un credito nei confronti dell'Amministrazione, il **pagamento a loro favore può essere sospeso se è notificato un atto di contestazione o irrogazione della sanzione, o provvedimento con cui vengono accertati maggiori tributi**, anche se non definitivi.
- In presenza di **provvedimento definitivo**, l'ufficio competente per il rimborso pronuncia la compensazione del debito.
- La sospensione del pagamento è una **forma di garanzia** del pagamento della pretesa vantata con l'atto impositivo.
- Richiede l'adozione di un provvedimento di contestazione o irrogazione, o di accertamento, con cui viene vantato un credito per imposta o sanzioni, rispetto al quale si può giustificare l'esigenza di una compensazione con il credito a rimborso.
- Il PVC non è sufficiente, dato che non qualifica le somme pretese.
- La sospensione opera solo nei **limiti di tutti gli importi dovuti in base all'atto o alla decisione della commissione tributaria**, laddove l'atto sia stato impugnato, ed il ricorso parzialmente accolto.
- **Deve essere adottata necessariamente con un provvedimento notificato al contribuente**, che costituisce un **atto autonomamente impugnabile** davanti alla Commissione tributaria.

Secondo la disciplina del c.d. **fermo amministrativo**:

- Se **un'Amministrazione dello Stato vanta ragioni di credito a qualsiasi titolo verso soggetti che hanno titolo di credito verso altre amministrazioni, l'Amministrazione può chiedere a queste ultime la sospensione del pagamento**.
- La sospensione, una volta richiesta, deve essere disposta **in attesa del pagamento definitivo**.
- Le ragioni di credito possono essere anche a livello di mera pretesa, e non devono essere consacrate da titoli che vi attribuiscano certezza, liquidità ed esigibilità, e **può bastare anche un PVC**.

## 9.2.3. Interessi dovuti al contribuente in caso di rimborso tardivo (p. 467)

Con il rimborso, l'Amministrazione è tenuta a corrispondere anche **gli interessi, nella misura dell 1% per ogni semestre compiuto**.

Per **i rimborsi in materia di imposta sul valore aggiunto**, gli interessi sono dovuti nella misura del 2% annuo.

## 9.3. Rimborso delle imposte dirette (p. 468)

In materia di imposte sui redditi, l'istanza va presentata all'ufficio territorialmente competente al momento della richiesta.

Tuttavia, se il domicilio fiscale del contribuente alla data di presentazione dell'istanza è diverso da quello alla data di presentazione della dichiarazione, l'ufficio competente va individuato in ragione del domicilio fiscale del contribuente, alla data di presentazione dei redditi in relazione alla quale si genera il rimborso.

In ogni caso, l'istanza ad ufficio incompetente è comunque valida.

Fuori dai casi di rimborso d'ufficio, l'istanza deve essere presentata entro il **termine decadenziale di 48 mesi dal versamento**.

La previsione di un unico *dies a quo* integrato dal versamento non è presente nelle altre discipline, che prevedono una clausola residuale individuata dal momento in cui è sorto il diritto alla restituzione, e genera una ingiustificata disparità di trattamento, perché al momento del versamento spesso non c'è modo di conoscere il suo carattere indebito o meno.

**L'istanza può anche essere proposta dal sostituto d'imposta**, se il versamento indebito ha avuto ad oggetto ritenute, ed in questo caso la **decadenza decorre**:

- Dal **giorno dei singoli versamenti in acconto**, se all'atto della loro effettuazione risultino **già parzialmente o totalmente non dovuti**.
- Dal **momento del versamento a saldo**, se l'indebito sorge solo in quel momento.

In tema di imposte sui redditi, l'opzione in dichiarazione per il rimborso del credito risultante costituisce già un'istanza di rimborso, e non occorre formularne una ulteriore e distinta.

È prevista **una peculiare disciplina per il recupero delle somme erroneamente rimborsate** e degli interessi eventualmente corrisposti, mediante **iscrizione a ruolo**, e **non** mediante atto impositivo, e la procedura è applicabile anche se il rimborso è stato disposto d'ufficio, e non su istanza del contribuente.

Il carattere indebito del rimborso può emergere da un avviso di accertamento, che accerta un'imposta evasa in luogo del credito chiesto a rimborso.

## 9.4. Rimborso delle imposte indirette (p. 470)

La disciplina del rimborso delle imposte indirette è contenuta nei **testi normativi** delle singole imposte, dato che non sono presenti regole generali.

In materia di **imposta di registro**, il rimborso va **richiesto all'Ufficio che ha eseguito la registrazione**, entro il termine decadenziale di **3 anni dal giorno del pagamento**, o se posteriore, da quello in cui è sorto il diritto alla restituzione.

Riguardo **l'imposta di successione e donazione**, si applica la stessa disciplina dell'imposta di registro.

Le **imposte ipotecarie e catastali**, il termine decadenziale è di 3 anni dal giorno del pagamento, o dal giorno in cui è sorto il diritto alla restituzione.

## 9.4.1. Rimborsi Iva (ibid.)

La disciplina del rimborso in materia di Iva è più complessa, perché il rimborso Iva è uno strumento essenziale per garantire la neutralità dell'imposta.

Il diritto alla detrazione determina l'insorgenza del credito, come differenza positiva fra Iva a debito ed Iva in detrazione, ed il recupero da parte del soggetto passivo di detto credito costituisce la modalità pratica di attuazione del diritto di detrazione, e quindi, del principio di neutralità dell'Iva.

La disciplina è rimessa ai singoli Stati, ma la Corte di Giustizia ha previsto che il rimborso Iva debba essere effettuato entro un termine ragionevole, mediante pagamento di somme liquide, o in maniera equivalente, senza far correre rischi finanziari al soggetto.

Il **rimborso è solo una delle modalità di soddisfacimento del credito**, insieme alle compensazioni e riporti, ed il sistema di rimborso, compensazione e riporto può essere concepito come lo strumento volto ad esonerare interamente l'operatore economico dall'Iva dovuta o assolta nell'ambito delle sue attività economiche, e quindi, garantire la sua neutralità.

**Solo il soggetto passivo ha titolo di agire per il rimborso nei confronti dell'Amministrazione, non anche il consumatore finale**, che invece è il soggetto che è destinato a rimanere inciso dall'Iva, e può agire solo per ottenere dal soggetto passivo (non dall'Erario) la restituzione dell'Iva indebitamente versata.

Il **termine per il rimborso è di 2 anni, a pena di decadenza** dalla data di versamento dell'imposta non dovuta, o dal giorno in cui si è verificato il presupposto per la restituzione, ma nel caso di **rimborso del credito richiesto nella dichiarazione**, il termine è **prescrizionale di 10 anni**.

Se a seguito di un accertamento risulta **un'Iva non dovuta su una cessione di beni o prestazione di servizi**, il cedente o prestatore può presentare domanda di restituzione entro **2 anni dall'avvenuta restituzione al cessionario o committente** dell'importo pagato a titolo di rivalsa.

Se **il rimborso supera i 30'000 euro**, ed è richiesto da soggetti "meno affidabili" (nuove imprese, soggetti a cui sono state notificati avvisi di accertamento o rettifica, cessazione dell'attività), **è eseguito previa prestazione di garanzia**, che deve essere prestata per 3 anni.

La garanzia non è richiesta se sulla dichiarazione o istanza è presente il visto di conformità e viene dimostrata l'affidabilità, e per i rimborsi fino a 50'000 euro, il visto non è richiesto se sono raggiunti determinati livelli di affidabilità secondo gli indici ISA.

I **rimborsi Iva possono essere annuali e infra-annuali**.

## 9.4.1.1. Rimborsi Iva annuali (p. 473)

Se dalla dichiarazione Iva risulta un'eccedenza detraibile, ossia se l'ammontare dell'Iva detraibile è superiore all'imposta addebitata in quell'anno, l'eccedenza può essere **portata in detrazione nell'anno successivo oppure richiesta a rimborso**.

La presentazione dell'istanza di rimborso è soggetta ad alcune prescrizioni:

- In alcuni casi è ammessa senza particolari condizioni, come nei casi di **cessazione di attività**, o se **risultano eccedenze detraibili dalle dichiarazioni dei due anni precedenti**.

Altrimenti, il rimborso può essere richiesto solo se è superiore a 2582 euro, e:

- Vengono esercitate attività che comportano l'esecuzione di operazioni soggette ad imposta con aliquote inferiori rispetto a quelle sugli acquisti ed importazioni (in questo caso, l'Iva sugli acquisti è maggiore di quella sulle vendite, e la situazione di credito è normale).
- Vengono effettuate operazioni non imponibili (esportazioni, operazioni assimilate alle esportazioni e servizi internazionali), per un ammontare superiore al 25% dell'ammontare complessivo di tutte le operazioni (in questo caso, si compiono in maniera significativa operazioni non imponibili, che portano ad avere credito Iva sugli acquisti).
- Limitatamente all'imposta relativa all'acquisto o importazione di beni ammortizzabili, e beni e servizi per studi e ricerche (nella funzione di incentivare queste attività).
- Quando si effettuano prevalentemente operazioni non soggette ad imposta per effetto della mancanza di territorialità (anche in questo caso, si compiono operazioni non soggette ad Iva, con credito per l'imposta assolta a monte).
- Quando si tratta di soggetti non residenti (la ragione del rimborso è di non penalizzare soggetti che verosimilmente non hanno ragione di stabilirsi nel territorio dello Stato).

## 9.4.1.2. Rimborsi Iva infra-annuali (p. 475)

Si può chiedere il rimborso anche in relazione a periodi inferiori all'anno.

Le condizioni sono essenzialmente le stesse per il rimborso annuale dell'Iva, e specificati con condizioni ulteriori.

**La procedura di rimborso riguarda periodi trimestrali**, anche se il contribuente liquida l'Iva ogni mese, e va richiesto con istanza telematica, mentre il rimborso sul credito annuale va richiesto con la dichiarazione annuale Iva.

Non è possibile richiedere a rimborso l'eccedenza dell'ultimo (quarto) trimestre, perché deve confluire nella dichiarazione Iva annuale.

## 9.4.1.3. Controlli dei rimborsi Iva (p. 476)

**Per i rimborsi è prevista una fase istruttoria**, che consiste in una serie di controlli che verificano la regolarità formale dell'istanza, e la sussistenza delle condizioni sostanziali.

**La verifica riguarda, in particolare**:

- L'assenza di errori materiali o di calcolo.
- **L'effettiva esistenza** del soggetto, e **l'effettivo svolgimento di un'attività di impresa**, specie se si tratta del primo rimborso.
- Che il soggetto richiedente non sia una società inattiva.
- Le compensazioni effettuate, e l'ammontare dei rimborsi erogati in conto fiscale.
- La sussistenza dei presupposti e del credito Iva.

Ai fini della verifica, possono essere **richiesti dei documenti al contribuente**, sia per provare l'esistenza del credito, che motivi di rigetto o sospensione dell'istanza.

Se **tra la data di notifica della richiesta e la loro consegna passano più di 15 giorni, il termine di decadenza è differito per un periodo di tempo compreso fra il quindicesimo giorno e l'effettiva data di consegna**.

Pertanto, la previsione può comportare una sospensione indeterminata del termine per l'accertamento, specie se la richiesta non ha avuto seguito da parte del soggetto istante.

L'attività di controllo può concludersi con un **esito favorevole** al contribuente, oppure un **esito sfavorevole**, se mancano i presupposti formali o sostanziali, che può consistere in un rifiuto espresso o silenzio-rifiuto, e può essere impugnato in Commissione tributaria.

**Il credito di imposta riconosciuto dall'ufficio non può essere utilizzato durante lo svolgimento del contenzioso**, per evitare che venga utilizzato due volte, e può essere usato solo dopo che la sentenza diviene definitiva.

**Se successivamente al rimborso viene notificato avviso di rettifica o accertamento**, il contribuente deve versare le somme che in base all'avviso risultano indebitamente rimborsate, insieme agli interessi nella misura del 2% annuo, o in alternativa, può prestare garanzia.

È prevista **un'ipotesi particolare di sospensione del rimborso Iva**, nel caso in cui se **relativamente al periodo per cui era stata presentata domanda di rimborso, vengano contestati alcuni reati** (emissione od utilizzazione di FOI, fatture per operazioni inesistenti),

La sospensione del rimborso può essere disposta anche in pendenza delle attività investigative, è obbligatoria per l'Ufficio, è in **misura non superiore all'Iva esposta nelle FOI**, e continua fino a definizione del procedimento penale, indipendentemente dall'esito. 

## 9.5. Cessione e successione dei crediti d'imposta (p. 479)

Il credito d'imposta può essere utilizzato o **ceduto**.

La disciplina generale della cessione del credito prevede che il credito sposa essere ceduto anche senza il consenso del debitore, ed il soggetto terzo anticipa le somme al cedente.

La cessione delle somme dovute dallo Stato è soggetta ad alcune condizioni, affinché sia opponibile:

- Deve risultare da **atto pubblico o scrittura privata autenticata** dal notaio.
- Essere **notificata all'ufficio competente**.
- Contenere l'esatta indicazione delle parti, del titolo e dell'importo ceduto.

Effettuati i controlli, l'ufficio esegue il rimborso **direttamente al cessionario**, ma l'Amministrazione può comunque:

- Utilizzare i poteri relativi al controllo delle dichiarazioni, dell'accertamento e irrogazione delle sanzioni nei confronti del **contribuente che ha ceduto** il credito d'imposta.
- Utilizzare (in qualità di debitore ceduto) le eccezioni valide contro il cedente nei confronti del cessionario anteriori alla cessione, o posteriori, ma anteriori all'accettazione della cessione, o alla sua notifica o conoscenza di fatto.

I **crediti risultanti dalla dichiarazione dei redditi sono espressamente cedibili**, ma il cessionario non può cederli a sua volta, per evitare una circolazione indefinita, che porterebbe grande incertezza per l'Amministrazione.

La cessione è **inefficace** se al momento della notifica **risultano importi iscritti a ruolo nei confronti del cedente**, e **avrà effetto** solo per gli importi eccedenti quelli iscritti a ruolo.

In caso di controlli, il **cessionario** risponde in solido con il cedente fino a concorrenza delle somme indebitamente rimborsate, con esclusione di sanzioni ed interessi imputabili solo al **cedente**.

Per i **crediti Ires** risultante dalla dichiarazione dei redditi, è prevista una **procedura semplificata per la cessione dei crediti all'interno del gruppo societario**.

Prevede il perfezionamento con la **sola indicazione** del cessionario e degli importi ceduti nella **dichiarazione dei redditi**, e **non sono richieste le formalità dell'atto di cessione**.

Per **l'Iva**, è espressamente **disciplinata la facoltà per l'Ufficio di recuperare le somme erogate a titolo di rimborso nei confronti di chi acquista il credito Iva risultante dalla dichiarazione Iva annuale**, salvo che non prestino garanzia fino a quando l'accertamento non è diventato definitivo.

Il credito dalle liquidazioni Iva periodiche non può essere oggetto di cessione.

Ai fini della **successione nei crediti tributari**, sebbene non ci sia una disciplina specifica dedicata alla **successione /mortis causa/** dei crediti tributari, si ritiene che siano trasmissibili secondo le regole generali del codice civile.

La concreta attuazione del credito tributario richiede il rispetto delle discipline procedimentali, e quindi l'attivazione di una **procedura di rimborso**, con istanza da proporsi entro i termini di legge, a pena di decadenza.

Se il procedimento era stato già avviato dal *de cuius*, l'erede subentrerà nel procedimento medesimo.

In teoria, il credito tributario può anche essere utilizzato in compensazione, come conseguenza del fatto che è ammissibile la sua cessione *mortis causa*.

Dal punto di vista civilistico, l'attivazione delle procedure di rimborso o compensazione può equivalere ad un'accettazione tacita dell'eredità.

Le **vicende estintive degli enti collettivi** sono equiparabili alla successione mortis causa.

Ulteriori ipotesi di circolazione del credito, limitate in termini sia temporali che oggettivi, riguardano le c.d. detrazioni edilizie per ristrutturazioni, e le persone fisiche possono alternativamente al godimento diretto della detrazione, cedere il credito fiscale a terzi.

Un'altra ipotesi è il c.d. sconto in fattura, che si risolve nel trasferimento del credito all'impresa che esegue i lavori edilizi, a fronte di una riduzione del corrispettivo da fatturare.

