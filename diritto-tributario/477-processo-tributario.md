<!-- vim: set spell spelllang=it: -->

# 10. Processo tributario (477)

## 10.1. Natura, struttura e fonti del processo tributario (p. 485)

**Il processo tributario è la sede naturale in cui trovano tutela le situazioni giuridiche soggettive che sorgono nell'attuazione e svolgimento del rapporto tributario**.

Prende avvio con **l'impugnazione da parte del contribuente, davanti al giudice tributario, dell'atto o silenzio-diniego ritenuti viziati, ed emessi dall'ente impositore**, che il contribuente ritiene viziati.

Questo elemento connota e caratterizza il processo tributario, che è essenzialmente un processo di impugnazione dell'atto emesso dall'ente impositore, o del silenzio-rifiuto di quest'ultimo, in ordine ad una richiesta presentata dal contribuente.

L'attuale disciplina del processo tributario, e la sua natura giurisdizionale, è il risultato di un'evoluzione che ha avuto un passaggio fondamentale nel 1965, con la legge sul contenzioso amministrativo.

La legge aveva abolito i tribunali del contenzioso amministrativo, e fatto rientrare nella giurisdizione ordinaria le controversie fra cittadini e pubblica amministrazione, incluse anche le controversie tributarie, per le quali l'accesso al giudice ordinario era subordinato ad una fase amministrativa, davanti alle Commissioni tributarie, che allora avevano ancora natura amministrativa.

Un forte impulso all'evoluzione in senso giurisdizionale delle Commissioni tributarie è nato a seguito del dibattito dottrinale e giurisprudenziale riguardo la loro legittimazione nell'ordinamento, a seguito dell'entrata in vigore della Costituzione, nonché della loro natura.

La Corte Costituzionale ha affermato che le Commissioni tributarie non violano il divieto di creazione di nuovi giudici nella Costituzione, perché esistevano già prima della sua adozione, e che hanno natura giurisdizionale, che è stata pienamente raggiunta con la riforma del 1991.

**Il processo tributario prevede due gradi di giudizio di merito**, davanti alle Commissioni tributarie provinciali e regionali, ed **un grado di sola legittimità** davanti alla Cassazione, per il principio costituzionale che afferma che contro le sentenze è sempre ammesso il ricorso in Cassazione.

## 10.1.1. Commissioni tributarie (p. 487)

**La giustizia tributaria è affidata a giudici speciali, le Commissioni tributarie**, e l'organo di autogoverno delle Commissioni tributarie è il **Consiglio di Presidenza**.

Le attribuzioni dell'organo di autogoverno includono i procedimenti disciplinari a carico dei giudici tributari, la fissazione dei criteri per la formazione delle sezioni, l'assegnazione dei ricorsi, ed in generale, la vigilanza sul funzionamento dell'attività giurisdizionale delle Commissioni tributarie.

Il processo tributario prevede **due gradi di merito che si svolgono davanti alle Commissioni tributarie**.

La Commissione tributaria di prima istanza è detta "Provinciale", ed ha sede nei capoluoghi di provincia, mentre la Commissione tributaria di appello è detta "Regionale", e ha sede nei capoluoghi di regione.

È prevista anche l'istituzione di sezioni staccate delle commissioni tributarie regionali nei comuni con determinati requisiti dimensionali, ma ciò costituisce una mera articolazione interna, ed è irrilevante ai fini della competenza territoriale.

È previsto **un giudizio di sola legittimità davanti alla Suprema Corte di Cassazione**.

Le Commissioni tributarie possono essere divise in una o più sezioni, e sono composte dal presidente (che presiede la prima sezione) e almeno quattro giudici tributari.

Ogni collegio giudicante è formato dal presidente di sezione (o dal vice-presidente) e da altri due componenti, e devono giudicare nel numero invariabile di tre componenti.

**I componenti delle Commissioni tributarie non sono giudici togati, ma onorari**, ed eventuali giudici togati partecipano comunque in qualità di giudici onorari.

I componenti delle Commissioni tributarie sono nominati tra i soggetti rientranti nelle categorie previste dalla legge, e che sono dotati di una serie di requisiti generali (ad es., avere l'esercizio dei diritti civili, non aver riportato condanne a pene detentive, etc.), e non rivestono cariche incompatibili.

I giudici tributari non devono avere necessariamente conoscenze giuridiche o economiche, ma è una situazione legata al passato, quando ai giudici era richiesta solo la valutazione di questioni tecniche ed estimative.

I giudici sono nominati a seguito di deliberazione del Consiglio di Presidenza della giustizia tributaria, su proposta del MEF, con decreto del Presidente della Repubblica.

## 10.1.2. Processo tributario (p. 489)

La **disciplina del processo tributario** è con contenuta nel d. lgs. 546/1992, e **per quanto non disciplinato, si applicano le norme del codice di procedura civile, in quanto compatibili**.

Ha **struttura impugnatoria**, ed inizia con la **verifica della validità e legittimità dell'atto impugnato**, ma in via mediata, prevede anche **l'accertamento del rapporto controverso**.

## 10.2. Giurisdizione tributaria (p. 490)

La **giurisdizione tributaria è esercitata dalle Commissioni tributarie provinciali e regionali**.

La definizione dell'oggetto della giurisdizione tributaria si è sviluppata nel tempo, all'interno di un processo che ha portato all'attribuzione pressoché generalizzata delle controversie in materia tributaria alle Commissioni tributarie.

Prima della riforma del 2001, la giurisdizione tributaria era individuata mediante l'elencazione dei tributi, a cui si aggiungeva un rinvio ad ogni altro tributo riservato dalla legge alla giurisdizione tributaria, che veniva così **individuata in maniera residuale** rispetto ai giudici ordinari, anche se in maniera da coprire i principali tributi.

 Attualmente, consiste in una formula generale, che riguarda "tutti i tributi di ogni genere e specie comunque denominati", e la giurisdizione tributaria è così diventata una **giurisdizione esclusiva, valevole per le liti in materia di tributo, ma solamente quelle**.

L'assegnazione di controversie che **non riguardano tributi alle Commissioni sarebbe incostituzionale**. Ad es.:

- È stato dichiarato incostituzionale assegnare le controversie in materia di canone per l'occupazione di spazi e aree pubbliche al giudice tributario.
- L'articolo è stato riformato, per eliminare il riferimento ad una serie di pretese che non aveva natura di tributo.

La **giurisdizione tributaria si estende alle controversie**:

- In **materia di tributi, indipendentemente dalla loro denominazione**, inclusi quelli regionali, provinciali e comunali, ed il contributo per il SSN, e **relative sanzioni, interessi, e ogni altro accessorio al tributo**.
- In **materia catastale**, relative all'intestazione, delimitazione, classamento dei terreni, delle unità immobiliari urbane, dell'attribuzione della relativa rendita catastale.

**Non** si estende alle **controversie di natura privatistica**, come il risarcimento dei danni, o le cause fra privati (sostituto e sostituito, cedente e prestatore, cessionario e committente, ecc...).

## 10.2.1. Nozione di tributo (p. 492)

A seguito della riforma del 2001, **la giurisdizione tributaria è limitata ai tributi di ogni genere e specie, comunque denominati**.

Per alcune forme di prelievo, si è posta la questione della loro natura tributaria o meno, ed in assenza di una definizione espressa a livello normativo, è necessario fare riferimento alle soluzioni giurisprudenziali.

Secondo la Corte Costituzionale, **il difetto della natura tributaria della controversia fa venire meno il fondamento costituzionale della giurisdizione del giudice tributario**, nel senso che l'attribuzione di controversie non tributarie costituirebbe la creazione di un nuovo giudice, in violazione dell'art. 102 Cost.

**La giurisprudenza di legittimità fornisce una nozione ampia di "tributo"**, che consiste in una **prestazione patrimoniale imposta in via coattiva o coercitiva, e sprovvista del carattere di corrispettivo di natura privatistica, teso a remunerare una prestazione resa dall'ente impositore, funzionalmente connotata dalla destinazione a finanziare una spesa pubblica**.

## 10.2.2. Ulteriori limiti esterni (p. 494)

La **nozione di tributo è il c.d. limite esterno della giurisdizione tributaria**, ossia la linea di confine di questa giurisdizione con le altre, ma **esistono ulteriori elementi che concorrono a precisare i limiti esterni della giurisdizione tributaria**.

**Il giudice tributario può conoscere delle questioni pregiudiziali che rientrano nella sfera di competenza di un altro giudice, e da cui dipende la decisione delle controversie nella giurisdizione tributaria**, il che amplia la sfera di conoscenza del giudice tributario.

Tuttavia, il **giudice non può pronunciarsi sulla vicenda incidentale, ed il giudizio deve essere comunque sospeso in due casi**, in materia di querela di falso, e in materia di stato e capacità delle persone diversa dalla capacità di stare in giudizio.

Inoltre, sono **escluse dalla giurisdizione tributaria le controversie relative agli atti propri dell'esecuzione forzata** successivi alla notifica della cartella di pagamento, o dove prevista, l'intimazione ad adempiere l'obbligo risultante dal ruolo, e quindi in primo luogo i pignoramenti.

Nel modello ordinario di processo tributario, le controversie riguardanti la definizione del credito tributario vanno riservate al giudice tributario, mentre quelle relative alla riscossione del credito ormai definito sono riservate al giudice ordinario.

**La notifica della cartella ha tradizionalmente rappresentato lo spartiacque della giurisdizione** fra giudice tributario e ordinario, quest'ultimo concepito come il giudice competente a giudicare dei fatti estintivi e modificativi del credito tributario intervenuti dopo la notifica.

Tuttavia, **questo assetto è stato in parte rivisitato**, e le S.S. U.U. della Corte di Cassazione ammettono **l'opposizione agli atti esecutivi attraverso l'atto di pignoramento viziato per omessa o invalida notificazione della cartella di pagamento proposta davanti al giudice tributario**.

Per gli altri vizi, rimane la competenza del giudice ordinario.

La decisione stravolge i criteri tradizionali di riparto di giurisdizione, dato che assume rilievo, per delimitare la giurisdizione, il vizio dell'atto impugnato.

La ragione pratica di questa soluzione è che essendo mancata la notifica dell'atto-presupposto che costituisce il titolo esecutivo che legittima l'espropriazione forzata, il contribuente è venuto a conoscenza della pretesa per la prima volta solo con il pignoramento.

Pertanto, è necessario consentire l'accesso alla giurisdizione tributaria, che è l'unica giurisdizione titolata a giudicare su *l'an* della della pretesa tributaria.

**Pertanto**:

- **Rientra nella giurisdizione tributaria la cognizione di qualsiasi questione con cui si reagisce ad un atto esecutivo, adducendo fatti incidenti sulla pretesa, fino alla notificazione della cartella o dell'intimazione di pagamento, ovvero, se è mancata o è nulla la notifica di questi atti, fino al momento dell'atto esecutivo**.
- Spettano alla giurisdizione ordinaria le questioni riguardo la forma e la legittimità formale dell'atto esecutivo, e le questioni incidenti sulla pretesa sostanziale azionata dopo la notifica dell'atto di riscossione.

**Se le commissioni tributarie ritengono illegittimo un regolamento o atto generale rilevante ai fini della decisione, possono solo disapplicarlo al fine di annullare l'atto oggetto di giudizio**.

I regolamenti e gli atti amministrativi generali non sono impugnabili davanti al giudice tributario, anche se sono in materia di tributi, ma solo davanti al giudice amministrativo.

**Per definire i limiti entro cui può essere adito il giudice tributario occorre considerare gli atti che possono essere impugnati**, contenuti in un elenco tassativo.

**Il secondo limite alla giurisdizione dei giudici tributari, detto anche limite interno**, per distinguerlo dal **limite esterno**, distingue gli spazi all'interno della giurisdizione tributaria in cui il giudice si può effettivamente pronunciare.

## 10.2.3. Limiti interni della giurisdizione (p. 497)

In aggiunta ai limiti esterni, **il principale limite interno è l'elenco degli atti autoritativi impugnabili**.

L'art. 19 d. lgs. n. 546/1992 elenca una serie di atti autoritativi, a cui vanno aggiunti altri atti per cui la legge preveda espressamente l'autonoma impugnabilità, ma è un elenco chiuso e tassativo.

Tuttavia, **la giurisprudenza ha superato la tassatività dell'elenco, e ammette l'impugnazione di atti anche non nominati, ma comunque accostabili a quelli nominati in ragione di un'identità funzionale** (ossia, servono allo stesso scopo). Ad es.:

- p. 499 scritto corsivo TODO

Gli atti impugnabili includono anche il diniego di sgravio di ruoli, chiesto in ragione dell'avvenuta prescrizione.

In ogni caso, anche interpretando l'elenco in maniera estensiva, non sono ricompresi **tutti i possibili atti, ed in generale, le possibili attività** di cui il contribuente può risultare destinatario. Ad es., **il PVC non è elencato, né è riconducibile agli atti elencati, e pertanto rimane non autonomamente impugnabile davanti alle commissioni tributarie**.

**Per rimediare alla limitazione della tutela del contribuente, il legislatore prevede la cd. tutela differita**, e i vizi degli atti non elencati possono essere fatti valere mediante l'impugnazione del primo atto autonomamente impugnabile.

**Secondo la regola dei vizi propri, gli atti autonomamente impugnabili possono essere impugnati solo per vizi propri**, e non anche per i vizi di altri atti che li hanno preceduti.

Pertanto, se al contribuente è notificato un atto autonomamente impugnabile che presenta vizi propri di merito o legittimità, il contribuente ha l'onere di impugnarlo tempestivamente.

Se non lo impugna, o lo impugna tardivamente, quegli stessi vizi non possono essere più fatti valere in sede di impugnazione di un altro atto cronologicamente successivo al primo.

La mancata impugnazione dell'atto ne comporta la definitività, e qualsiasi profilo di illegittimità o infondatezza diventa incontestabile.

**L'unico caso in cui è consentito impugnare un atto autonomamente impugnabile insieme ad un atto successivo è nel caso dell'atto affetto da vizio di notifica**, in questo caso, proprio perché essendo mancata la notifica, non è stato possibile impugnarlo autonomamente.

**Tuttavia, si tratta solo di una facoltà, e non di un obbligo, ed il contribuente può decidere di impugnare l'atto-presupposto congiuntamente a quello successivo, oppure limitarsi ad impugnare solo quest'ultimo**.

Nel secondo caso, ne lamenta la nullità per la sola e assorbente ragione che non è stato preceduto dalla regolare notifica dell'atto-presupposto.

La seconda opzione è generalmente preferibile, ma la prima potrebbe rendersi necessaria in tutti i casi in cui non sia già scaduto il termine per notificare l'atto-presupposto.

Ad es., p. 502 TODO

## 10.2.3.1. Superamento degli atti impugnabili (p. 502)

La giurisdizione tributaria è stata progressivamente ampliata a tributi che recano modelli di attuazione differenti da quelli della giurisdizione tributaria tradizionale, e quindi includevano atti non inclusi nell'elenco dell'art. 19.

Pertanto, si è di fatto resa **necessaria un'interpretazione adeguatrice dell'elenco, attraverso una lettura costituzionalmente orientata**, per evitare vuoti di tutela.

L'estensione si è evoluta in due fasi:

- Nella prima fase, si valorizza la funzione degli atti, indipendentemente dal loro *nomen iuris*, se riconducibile a quella di uno degli atti nella lista.
- Nella seconda fase, **si ritiene necessario e sufficiente che l'atto della cui impugnazione si discute rechi una determinata pretesa tributaria, e le ragioni che la fondano**.

In questo modo, la giurisprudenza è arrivata ad ammettere l'impugnabilità delle comunicazioni di irregolarità emesse ad esito dei controlli automatici (liquidazione automatica e controllo formale), perché contengono la spiegazione della pretesa tributaria.

**Quest'apertura poneva una criticità**, perché per regola generale la mancata impugnazione di un atto entro il termine decadenziale di 60 giorni dalla sua notifica ne determina la definitività, e pertanto i vizi di quell'atto non possono essere più lamentati in sede di impugnazione di un atto successivo.

Rispetto agli atti non compresi nell'art. 19, il contribuente avrebbe potuto non conoscere l'impugnabilità di questi atti, e per risolvere il problema, la giurisprudenza ha ammesso la c.d. impugnazione facoltativa degli atti non elencati nell'art. 19.

**Riconoscendo l'impugnabilità di ogni atto che anche privo di autoritatività appaia comunque idoneo a portare a conoscenza del contribuente le ragioni della pretesa vantata nei suoi confronti o del diniego, l'impugnazione costituisce una mera facoltà e non un onere**.

La mancata impugnazione dell'atto non preclude la piena ed integrale impugnazione dell'atto tipizzato successivo, anche per vizi astrattamente riferibili al primo atto non impugnato. Ad es., a seguito del riconoscimento dell'astratta impugnabilità delle comunicazioni di irregolarità, si è anche affermato che questo non pregiudica né esclude l'impugnabilità dell'atto successivo, il ruolo.

Per gli **atti compresi nell'elenco**, rimane ferma la regola dell'impugnazione come onere, da esercitare entro gli ordinari termini decadenziali.

## 10.3. Difetto di giurisdizione (495)

Il difetto di giurisdizione nel processo tributario è rilevabile anche d'ufficio in ogni stato e grado del processo.

Per regola generale, il giudice che dichiara il proprio difetto di giurisdizione **deve indicare il giudice nazionale cui ritiene appartenga la giurisdizione**.

Entro il termine di tre mesi dal passaggio in giudicato della pronuncia sulla giurisdizione, la causa va riassunta davanti al nuovo giudice, a pena di estinzione del giudizio (c.d. *translatio iudicii*).

**Gli effetti sostanziali e processuali che la domanda avrebbe prodotto se fosse stata presentata al giudice con giurisdizione sono salvi**, e sono mantenute le preclusioni e decadenze intervenute nel frattempo.

Pertanto, se una controversia tributaria è erroneamente instaurata davanti al giudice ordinario, potrà essere riassunta davanti al giudice tributario, solo se è stata presentata nel termine di impugnazione degli atti tributari.

Oltre alle disposizioni sul regolamento preventivo di giurisdizione, che è applicabile nel processo tributario, se sulla questione di giurisdizione non si sono ancora pronunciate le S.S. U.U. della Cassazione, il giudice può sollevare d'ufficio la questione di giurisdizione fino alla prima udienza di trattazione.

Se le S.S. U.U. si sono pronunciate sulla giurisdizione, la decisione è vincolante per ogni giudice, e anche per le parti in altro processo.

## 10.4. Competenza (p. 505)

**La competenza delle commissioni tributarie è distribuita per territorio, e non anche per materia né per valore, come invece accade con i giudici ordinari**.

La competenza delle Commissioni tributarie provinciali si determina **in base alla circoscrizione in cui ha sede l'ente impositore o l'agente della riscossione che ha emesso l'atto**.

Le cartelle di pagamento pongono un problema particolare, perché la loro notifica vale come notifica del ruolo, e pertanto è possibile impugnare la cartella, il ruolo, o entrambi.

Riguardo le pretese vantate da enti locali, e affidate per la riscossione ai soggetti iscritti all'albo che non hanno sede nella stessa provincia, in caso di impugnazione congiunta del ruolo e della cartella prevale il luogo di formazione del ruolo.

Se la cartella di pagamento è notificata da un soggetto che non ha sede nella stessa provincia dell'ente impositore, prevale la provincia dell'ente impositore, dove si è formato anche il ruolo.

**La competenza delle commissioni tributarie regionali è determinata dalla circoscrizione in cui ha sede la Commissione tributaria provinciale che ha pronunciato la sentenza impugnata**.

In altre parole, sarà la commissione tributaria della Regione dove ha sede la Commissione tributaria provinciale che ha deciso sul ricorso in primo grado.

La competenza è inderogabile, ed in caso di atto emesso da ufficio incompetente, l'impugnazione va comunque promossa davanti alla Commissione tributaria competente per quell'ufficio.

**L'incompetenza può essere rilevata anche d'ufficio, ma solo nel grado in cui si riferisce**.

La sentenza con cui una Commissione tributaria dichiara la sua incompetenza rende incontestabile la sua incompetenza, e la competenza indicata, a condizione che il processo sia riassunto.

La riassunzione davanti alla commissione indicata come competente ha luogo ad istanza di parte, entro il termine fissato nella pronuncia sulla competenza, o entro 6 mesi dalla comunicazione di quest'ultima pronuncia.

In assenza di tempestiva riassunzione, il processo si estingue, e per la riassunzione è sufficiente un'istanza depositata presso la Commissione dichiarata competente, e la segreteria notifica alle altri parti un ricorso contenente l'istanza di riassunzione.

**Nel processo tributario non è ammesso il regolamento di competenza**.

## 10.5. Soggetti (p. 507)

Il processo tributario è essenzialmente impugnatorio, ed è **caratterizzato dalla partecipazione necessaria di tre soggetti**:

- **Il ricorrente**, che generalmente è il contribuente, ma può essere anche il sostituto o responsabile di imposta, destinatario dell'atto illegittimo, o che ha richiesto un rimborso rigettato tacitamente.
- **Il resistente**, che è l'ente che ha emesso l'atto impugnato, o che è rimasto inerte o ha rigettato l'istanza di rimborso, e la sua partecipazione è intesa in senso formale, e può anche rimanere contumace in giudizio.
- **Il giudice**, la Commissione tributaria provinciale o regionale davanti alla quale è instaurata la controversia.

## 10.5.1. Ricorrente (p. 508)

**Il ricorrente** è parte necessaria del processo tributario, ed è **il soggetto che presenta il ricorso contro l'atto ricevuto o contro il rifiuto o silenzio-rifiuto dell'ente**.

Può essere una persona fisica, giuridica, o un ente.

Deve possedere la **capacità di agire**, secondo le disposizioni del codice civile, che consiste nell'idoneità ad esercitare i diritti e assumere gli obblighi di cui è titolare.

Diversamente dalla **capacità giuridica** (idoneità ad essere titolare di diritti ed obblighi) si acquista con il compimento del diciottesimo anno di età, e può essere persa in alcuni casi (salute mentale, prodigalità, etc.).

La **capacità di stare in giudizio**, ossia di essere parte in senso processuale, è regolata dal codice di procedura civile, per cui sono capaci di stare in giudizio le persone che hanno il libero esercizio dei propri diritti.

Quelle che ne sono prive possono stare in giudizio solo se rappresentate, assistite o autorizzate secondo le norme che regolano la loro capacità (**c.d. rappresentanza legale**, per il minore, inabilitato, fallito).

In alcuni casi la parte deve stare in giudizio mediante un rappresentante, altrimenti può farsi rappresentare volontariamente da un procuratore generale o speciale (c.d. **rappresentanza volontaria**).

**L'interesse ad agire** è individuato dalla circostanza di **essere il soggetto destinatario dell'atto che si intende impugnare**.

## 10.5.1.1. Assistenza tecnica (p. 508)

**Salvo che il valore della causa sia inferiore a 3'000 euro**, o che la parte sia un soggetto già munito dei requisiti previsti per l'esercizio della difesa tecnica, **le parti devono farsi assistere da un difensore abilitato**.

**Per valore della lite si intende l'importo del solo tributo, escluse le sanzioni ed interessi**, ma se l'atto contiene solo sanzioni, il valore è dato dal loro importo.

A differenza del processo ordinario, **l'assistenza processuale non è limitata ai soli avvocati**, ma ad una larga serie di professionisti.

Per le cause di valore inferiore a 3'000 euro, la parte può farsi assistere da soggetti con competenze di natura eminentemente tecnica, se iscritti nei rispettivi albi professionali.

**Il ricorso proposto senza difesa tecnica, quando è obbligatoria, è inammissibile**, ma l'inammissibilità può essere sanata se la parte **provvede a munirsi di un difensore abilitato entro il termine fissato dalla Commissione tributaria**.

Se il giudice **trova un difetto di rappresentanza, assistenza o autorizzazione**, oppure un vizio che determina la nullità della procura del difensore, **il giudice deve promuovere la sanatoria**, assegnando un termine perentorio entro cui provvedere alla regolarizzazione.

L'osservanza del termine sana i vizi e produce gli effetti sostanziali e processuali fino dalla prima notificazione.

Se durante il giudizio si appura che il contribuente è sprovvisto dell'assistenza, ad es. perché sorgono contestazioni sulla validità della procura, non può essere pronunciata l'inammissibilità del ricorso se non dopo che è scaduto il termine accordato dal giudice per regolarizzare.

Nel caso di **inesistenza o radicale assenza della procura, le preclusioni processuali vanno riferite al primo atto del nuovo difensore regolarizzato, il che consente anche l'articolazione di nuovi motivi di contestazione, anche se tardivi**.

Per il giudizio in Cassazione, serve una procura speciale.

## 10.5.1.2. Procura (p. 511)

**L'esercizio dell'assistenza tecnica da parte del difensore richiede il conferimento della procura alle liti**, con cui la parte attribuisce i poteri di rappresentanza e difesa in giudizio.

Nella prassi ricorre il conferimento di una vera e propria procura alle liti, piuttosto che il semplice mandato a prestare assistenza tecnica, che invece è l'unico requisito previsto dalla legge.

Le forme previste per il conferimento dell'assistenza tecnica sono fra loro alternative, ed includono l'atto pubblico, la scrittura privata autenticata, o l'inclusione in calce o a margine di un atto del processo (tipicamente, il ricorso).

Nel caso di procura conferita con atto pubblico o scrittura privata autenticata, c'è un P.U. che attesta la provenienza della firma, mentre nell'ultimo caso la **sottoscrizione autografa (della parte) è certificata dallo stesso incaricato alla difesa**.

**La procura si considera apposta in calce anche se contenuta in un foglio separato, e unito materialmente**.

Con l'introduzione del processo telematico, dove la procura costituisce atto separato, è opportuno inserire nel corpo della procura il riferimento all'atto o sentenza da impugnare, perché non si può più contare sulla collocazione materiale della procura.

**Nel processo tributario non sono previsti limiti territoriali all'assistenza, e non è necessario eleggere domicilio presso il luogo in cui si svolge il giudizio**.

**La procura alle liti resta valida anche dopo la sostituzione o cessazione dalla carica dell'organo che l'ha rilasciata, in quanto è un atto dell'ente, e non dell'organo stesso**, e continua ad operare salvo che non venga revocata dal nuovo rappresentante legale.

## 10.5.1.3. Spese di lite (p. 512)

**La disciplina sulle spese di lite è un corollario dell'obbligo di assistenza tecnica, e anche nel processo tributario vale il principio di soccombenza**.

La **parte soccombente è condannata a rimborsare le spese del giudizio, che sono liquidate con la sentenza**, ed includono oltre al contributo unificato gli onorari e diritti del difensore, le spese generali ed esborsi sostenuti, il contributo previdenziale ed Iva.

Il giudice deve liquidare l'ammontare delle spese e gli onorari separatamente, e non può indicare solo l'importo complessivo, perché è inidoneo a consentire il controllo sulla correttezza della liquidazione.

**Le spese di giudizio possono essere compensate fra le parti, in tutto o parte, solo in due casi**:

- In caso di **soccombenza reciproca**, dove entrambe le parti sono parzialmente vittoriose e parzialmente soccombenti. Ad es., nel caso in cui il giudice ridetermini la pretesa, riducendola.
- In presenza di **ragioni gravi ed eccezionali**, che devono essere espressamente enunciate nella sentenza. Ad es., la presenza di dibattiti giurisprudenziali, che rendono il caso di incerta previsione.

**Le statuizioni sulle spese di lite sono provvisorie, fino alla definitività dell'ultima decisione**.

In appello, il potere del giudice di procedere d'ufficio ad un nuovo regolamento delle spese processuali sussiste solo in caso di riforma parziale o totale della sentenza, altrimenti il capo della decisione relativo alle spese deve essere autonomamente impugnato.

Nel giudizio di Cassazione, la liquidazione delle spese va fatta solo con riferimento all'esito finale della lite, e la mancata pronuncia del giudice del rinvio sul punto è un'omissione censurabile in sede di legittimità.

Anche nel processo tributario può essere fatta istanza per ottenere la condanna di controparte al risarcimento di danni da lite temeraria, o al pagamento di un'indennità equitativamente determinata dal giudice se l'ammontare esatto non può essere calcolato.

## 10.5.2. Resistente (p. 514)

**Il resistente è il soggetto che ha emesso l'atto impugnato o non ha emesso l'atto richiesto**.

L'Ufficio dell'Agenzia delle Entrate e dell'Agenzia delle dogane e dei monopoli e l'Agente della riscossione, stanno in giudizio direttamente, o mediante la struttura sovraordinata.

**Gli enti impositori, agenti della riscossione, e soggetti iscritti all'albo per la riscossione delle entrate e dei tributi locali possono farsi assistere da un proprio funzionario**, o da un avvocato del libero foro, o dell'Avvocatura dello Stato.

Nel 2019 le S.S. U.U. hanno riconosciuto la piena facoltà per l'Agenzia delle Entrate di ricorrere ad avvocati del libero foro, sull'assunto che la disciplina va intesa nel senso di ampliare e non restringere le facoltà difensive dell'Amministrazione.

Pertanto, c'è piena equivalenza fra le facoltà difensive dell'Avvocatura di Stato e degli avvocati del foro libero, senza alcuna formalità di alcun genere.

Tuttavia, per le controversie davanti alla Corte di Cassazione, gli enti sono rappresentati e difesi dall'Avvocatura dello Stato, mentre gli enti locali si possono avvalere di avvocati del libero foro.

## 10.5.3. Litisconsorzio e intervento (p. 515)

**Il processo tributario può, ed in alcuni casi deve, essere un processo con pluralità di parti**, nelle forme del litisconsorzio o dell'intervento.

**Il litisconsorzio è necessario, nel senso che la partecipazione di più parti al processo è imposta, se l'oggetto del ricorso riguarda inscindibilmente più soggetti**.

Se la sentenza è pronunciata con riguardo a solo alcuni dei soggetti, è *inutiliter data*, e richiede l'annullamento dell'intero processo ed il rinvio al giudice di prime cure.

Tuttavia, la legge non individua i casi di litisconsorzio necessario, che sono stati definiti dalla giurisprudenza. Ad es.:

- **Il ricorso contro l'accertamento in rettifica riguardante le imposte sui redditi delle società di persone**, che a causa della trasparenza, esiste un rapporto di pregiudizialità fra il reddito della società e l'imposta dei soci, ed il contraddittorio deve essere integrato dagli altri soci.
- Tra successore a titolo particolare ed il suo dante causa.
- Tra consolidata e consolidante, nel caso di ricorsi che riguardano gli avvisi di accertamento a carico della consolidata.

**Se le varie parti presentano ricorsi distinti, vanno riuniti**.

Se tutti i litisconsorti necessari non fanno parte del contraddittorio, la Commissione tributaria ne ordina l'integrazione entro un termine, a pena di decadenza (estinzione del processo).

Viene disciplinato anche **l'intervento volontario e la chiamata in giudizio**, che riguardano soggetti che insieme al ricorrente sono destinatari dell'atto impugnato, o parti del rapporto tributario controverso.

Chiunque vanta un **interesse giuridicamente rilevante** (ossia, possa rimanere anche indirettamente pregiudicato dall'atto impositivo) **può intervenire volontariamente in giudizio**, e non deve trattarsi di un rapporto unico ed inscindibile (altrimenti sarebbe un litisconsorzio necessario), ma una situazione di dipendenza di ordine fattuale, tale che sul soggetto che intende intervenire si possono riverberare gli esiti del giudizio.

Può essere utilizzato da chi potrebbe essere chiamato successivamente ad adempiere in luogo di altri, pur non essendo propriamente soggetto passivo di imposta. Ad es., i soci nelle società di persone, il cessionario di azienda, il liquidatore, il consumatore in un accertamento di maggiore accisa, il sostituto nella causa promossa dal sostituito.

**L'intervento del terzo può essere principale o adesivo**.

È **principale** quando si fa per fare valere nei confronti di tutte le parti del processo un diritto connesso a quello vantato dalle parti in processo per oggetto o titolo, ma **incompatibile**, e nel processo tributario è ammissibile solo per le azioni di rimborso.

È **adesivo autonomo** se il terzo interviene per far valere un diritto che è **compatibile** con quello affermato in giudizio, ed è connesso per l'identità del fatto su cui si fonda la domanda originaria, ed è ammissibile.

È **adesivo dipendente** se riguarda il caso di un terzo titolare di un rapporto giuridico dipendente da quello oggetto del processo originario, ed è ammissibile, e ha natura meramente strumentale a sostenere gli interessi di una delle parti in giudizio, argomentando in modo differente i motivi di ricorso già sollevati.

**L'interveniente non ha il diritto di presentare autonomi motivi di ricorso**, perché ha una posizione dipendente, e per la stessa ragione, **non ha una legittimazione autonoma ad impugnare**, tranne per le questioni attinenti alla qualificazione dell'intervento, o alla condanna alle spese poste a suo carico.

**La chiamata in causa** assume particolare rilevanza l'art. 39 d. lgs. n. 112/1999, dove nei casi di liti promosse contro l'agente della riscossione che non riguardano esclusivamente la regolarità o validità degli atti esecutivi, l'agente è tenuto a chiamare in causa l'ente creditore interessato, altrimenti subisce le conseguenze della lite.

Ad es., il contribuente deduce la prescrizione o inesistenza del credito fondante, o la mancata notifica del titolo esecutivo.

In questo caso, il contribuente può limitarsi a notificare il ricorso al solo agente della riscossione, mentre è onere di quest'ultimo provvedere a chiamare in causa l'ente impositore, ed in caso di mancata chiamata, risponde delle conseguenze della lite.

Ad es., in caso di soccombenza non potrà opporre l'inesigibilità della relativa quota di ruolo.

Alle parti intervenute volontariamente o chiamate in causa è preclusa l'impugnazione in maniera autonoma dell'atto, se per loro è intervenuto il termine di decadenza.

**I soggetti ulteriori possono partecipare al processo notificando un proprio atto alle altre parti**, per poi costituirsi secondo le modalità previste per il resistente.

## 10.5.4. Giudice (p. 519)

Per quanto riguarda la struttura, composizione ed organizzazione delle Commissioni tributarie provinciali e regionali, cfr. il cap. 10.1.1 (p. 487).

Per quanto riguarda i loro poteri istruttori, cfr. il cap. 10.7 (p. 522).

## 10.6. Oggetto del processo tributario (p. 519)

La giurisprudenza è ferma nel riconoscere che **l'intervento del giudice non è limitato a conoscere la sola validità dell'atto impugnato**, ed il giudice può e deve entrare nel **merito del rapporto tributario sottostante l'atto**, e occuparsi della sua fondatezza, anche se nei limiti della domanda di parte.

Pertanto, la natura del processo tributario è di **impugnazione-merito**, dove la **rimozione dell'atto impugnato è prodromica alla sua sostituzione**, il processo si deve concludere con una decisione di merito, sostitutiva sia della dichiarazione del contribuente, sia dell'accertamento dell'ufficio.

La giurisprudenza è ferma nell'escludere **l'ammissibilità degli accertamenti negativi**, ossia azioni preventive di mero accertamento negativo del rapporto tributario, ed è **assolutamente necessaria la presenza di un atto che contenga una pretesa impositiva che il contribuente ha interesse a rimuovere**.

Il processo tributario ha **natura dispositiva con riguardo al suo oggetto, che è delimitato dalle allegazioni delle parti**, ossia, il giudice non può pronunciarsi su fatti che non abbiano fatto ingresso nel processo per il tramite delle parti.

**La materia del contendere è delimitata alla motivazione dell'atto impugnato, che definisce le ragioni della pretesa, e al ricorso**.

**La Commissione tributaria non può superare i limiti cosi definiti**. Ad es., non può ritenere illegittima la pretesa contenuta in un avviso di accertamento impugnato per ragioni diverse da quelle affermate dal ricorrente, né può ritenerla legittima integrando la motivazione dell'ente impositore.

**Secondo il principio di corrispondenza fra chiesto e pronunciato** (cfr. art. 122 c.p.c.) il giudice è chiamato a pronunciarsi su tutta la domanda, ma non oltre i limiti della stessa.

È pacifico che **non siano ammissibili né la domanda né eccezioni riconvezionali**, perché incompatibili con la natura e struttura del processo.

## 10.7. Prova nel processo tributario (p. 522)

**Il processo tributario è un processo essenzialmente documentale**, dove i documenti prodotti dalle parti sono la prova principale, ma si possono utilizzare anche altri mezzi di prova, come le presunzioni o la confessione.

La discipline delle prove rinvia in maniera implicita alle norme del codice civile, che sono applicabili perché norme di diritto comune.

Il giudice può valutare liberamente le prove secondo il suo prudente apprezzamento, salvo che si tratti di prove con efficacia legale.

La presunzione legale può essere vinta, anche da una presunzione grave, precisa e concordante.

## 10.7.1. Onere della prova (ibid.)

Per regola generale, **i fatti su cui si fonda una pretesa devono essere provati in sede giudiziale**, tranne **i fatti non contestati**, ed **i fatti notori**, ossia le nozioni di fatto che fanno parte della comune esperienza.

Sotto il **profilo oggettivo, l'onere della prova è la regola di giudizio** che consente al giudice di pronunciarsi in ogni caso **per l'accoglimento o rigetto della domanda** (c.d. divieto di *non liquet*), semplicemente ritenendo provato o non il fatto da realizzare.

Sotto il **profilo soggettivo, l'onere della prova è la regola che ripartisce fra le parti l'onere di dimostrare i fatti in causa**, per cui ciascuno deve provare i fatti relativi alla propria pretesa.

Pertanto, **l'ente impositore** deve dimostrare i fatti costitutivi della pretesa o maggiore pretesa fatta valere nei confronti del contribuente, e una volta raggiunta tale prova, incombe sul **contribuente** offrire la prova dei fatti impeditivi, estintivi o modificativi della pretesa.

**Il contribuente è attore in senso formale, ma non dal punto di vista sostanziale**, perché sta reagendo ad una pretesa già formata, mentre l'ente impositore è convenuto in sede processuale, ma è attore in senso sostanziale, perché avanza una pretesa impositiva con l'atto, che va difesa e provata in giudizio.

**Nelle liti di rimborso**, dove il contribuente impugna il diniego espresso o tacito del rimborso, **il contribuente è attore anche nel senso sostanziale, perché grava su di lui l'onere di allegare e provare i fatti che fondano il diritto di credito rivendicato**.

Invece, l'ente impositore può limitarsi a contestare l'esistenza del diritto (c.d. mera difesa), o può eccepire i fatti che precludono il diritto al rimborso.

**La regola generale di ripartizione dell'onere della prova subisce alcune eccezioni**.

Con le **presunzioni legali** l'onere della prova ordinariamente gravante sull'Amministrazione si sposta sul contribuente, e l'Agenzia si può limitare a provare il fatto noto, mentre sul contribuente grava l'onere di provare il contrario.

Alcune disposizioni di natura sostanziale sono espressione del **principio di vicinanza della prova** per cui l'onere della prova è posto sulla parte più vicina al fatto da dimostrare.

Secondo il **principio di non-contestazione, il giudice è tenuto a porre a fondamento della decisione i fatti non specificatamente contestati dalla parte costituita**.

Come conseguenza ricade su ciascuna parte l'onere di contestare tempestivamente (nella prima difesa successiva) e specificamente (non in maniera generica) i fatti affermati dall'altra parte, ed in mancanza di contestazione, la parte non è tenuta a provarli, ed il giudice deve porli a fondamento della decisione.

Il principio di non-contestazione **non si estende alle parti che non si sono costituite**, perché la contumacia viene equiparata ad un silenzio, che non può essere soggetto a valutazione.

Il giudice può, senza bisogno di prova, **porre a fondamento della decisione le nozioni di fatto che rientrano nella comune esperienza**.

Tuttavia, dato che consistono in una deroga al principio dispositivo ed al contraddittorio, può essere ammesso solo in senso rigoroso, per i fatti assolutamente indubitabili ed incontestabili.

In base al **principio dell'acquisizione probatoria**, l'elemento probatorio acquisito alla causa non può più essere sottratto, perché **il giudice deve utilizzare le prove raccolte indipendentemente dalla loro provenienza**.

## 10.7.2. Presunzioni (p. 526)

**In ambito tributario, le presunzioni sono usate spesso**.

La presunzione costituisce una prova indiretta, dove la dimostrazione di un fatto ignoto viene desunta in termini di conseguenza altamente probabile di un altro fatto (c.d. fatto noto).

Si tratta di una **prova indiretta**, perché la prova del fatto da dimostrare non viene fornita in modo immediato, con strumenti di percezione sensoriale, ma in via induttiva, sulla base di una **prova storica**.

Tra il fatto da provare e quello provato occorre un nesso che renda anche solo probabile il fatto ignoto dal fatto noto, nel senso che non è necessario che il fatto ignoto sia l'unica conseguenza necessaria del fatto noto.

Nel diritto tributario si possono usare le presunzioni semplici (dove la valutazione del nesso inferenziale è rimessa al giudice) e quelle legali (dove il nesso inferenziale è costruito dal legislatore, e ha l'effetto di invertire l'onere della prova).

**Non sono ammesse le presunzioni assolute, ossia che non ammettono prova contraria**, che d'altra parte non sono prove, perché l'esistenza del fatto ignoto è irrilevante, e piuttosto fungono da disciplina sostanziale.

Le **presunzioni semplici**, che il giudice deve ammettere se sono **gravi, precise e concordanti**, sono **liberamente utilizzabili tanto dall'Amministrazione che del contribuente**, che può usarle per contrastare l'operatività di presunzioni legali.

**La prova per presunzione è una prova ad ogni effetto, e salvo espresse previsioni legislative in contrario, vige il principio di libertà dei mezzi di prova**.

Quando viene usata una presunzione semplice, il giudice può:

- Valutare il ragionamento.
- Ricercare altri fattori che portano a conclusioni diverse.
- Accertare l'effettiva gravità, precisione e concordanza della presunzione.
- Discostarsi dal valore indiziario della presunzione.

**Le presunzioni legali sono tipicamente previste a favore dell'Amministrazione finanziaria**, ed il fatto che le presunzioni legali sposti l'onere della prova sul contribuente dimostra come ordinariamente gravi sull'Amministrazione.

Il giudice non può sindacare il nesso inferenziale che è già stato costruito dal legislatore, ma solo valutare la prova contraria offerta dal contribuente in termini di idoneità a superare la prova legale.

Assolutamente peculiari rispetto alla materia tributaria sono le **c.d. presunzioni semplicissime, che si usano solo in presenza di violazioni particolarmente gravi**.

È consentito all'Amministrazione di **operare la rettifica ovvero accertamento sulla base di presunzioni semplici, ancorché sprovviste dei caratteri di gravità, precisione e concordanza**.

In altre parole, sono **meri elementi indiziari**, che si esauriscono nella mera cognizione di un dato di fatto.

Infine, sono previste **presunzioni di origine giurisprudenziale**, che sono casi in cui il nesso causale è riconosciuto dalla giurisprudenza in termini talmente pacifici, da operare alla stregua di una presunzione legale, con la conseguenza che l'onere della prova è spostato in capo al contribuente.

Ad es., la distribuzione dell'utile extrabilancio nelle società a ristretta base azionaria è una presunzione giurisprudenziale, perché non trova riconoscimento in nessuna norma, ma la giurisprudenza è ferma nel ritenere che i soci devono dimostrare che l'utile è stato distribuito in maniera diversa.

## 10.7.3. Limiti di prova (p. 531)

**Il processo tributario è prevalentemente un processo documentale**, e l'istruttoria si fonda essenzialmente sui documenti prodotti dalle parti.

La possibilità di produrre documenti può essere limitata dal diritto sostanziale. Ad es., in materia di imposte sui redditi e Iva, le notizie e dati non forniti, e atti, documenti e libri e registri non trasmessi, a seguito degli inviti dell'ufficio, non possono essere presi in considerazione a favore del contribuente in sede contenziosa.

Tuttavia, la precedente causa di inutilizzabilità non opera se il contribuente dichiara contestualmente di non aver potuto adempiere alle richieste per cause a lui non imputabili.

**Il limite principale è il divieto di usare il giuramento e la prova testimoniale**, il cui corollario è la centralità della prova documentale.

Le ragioni storiche del divieto sono l'ideale diffidenza verso i contribuenti ed i loro possibili testimoni, e portando alla sostanziale assenza di udienze istruttorie, costituisce anche la principale ragione della celerità del processo tributario rispetto a quello civile.

In deroga all'art. 2729 co. 2 c.c., l'esclusione delle prove testimoniali non esclude l'uso delle presunzioni semplici, che invece sono largamente usate nel procedimento tributario.

In secondo luogo, si esclude solo la prova testimoniale assunta con le modalità del contraddittorio, e pertanto le dichiarazioni assunte dall'Amministrazione nella fase amministrativa di accertamento (ad es., le dichiarazioni rese durante un accesso e trascritte nel PVC) possono essere usate.

Le **dichiarazioni assunte in sede extragiudiziale** sono solo elementi indiziari, che possono formare il convincimento del giudice solo insieme ad altri elementi, ma nel caso di dichiarazioni di fatti a sé sfavorevoli contenuti in un PVC, hanno valore di **confessione stragiudiziale**, e formano piena prova contro chi le ha rese.

## 10.7.4. Poteri istruttori del giudice (p. 532)

La natura dispositiva del processo è attenuata con riguardo alle prove, e sono previsti alcuni poteri istruttori in capo alle Commissioni tributarie, che hanno la facoltà di:

- Esercitare i poteri di **accesso, richiesta di dati, informazioni e chiarimenti** che spettano agli uffici tributari ed all'ente locale sulla base di ciascuna legge d'imposta.
- Richiedere relazioni ad organi tecnici, o disporre una consulenza tecnica.

**Nonostante questi poteri, il processo tributario non è inquisitorio**:

- Il giudice deve rimanere nell'ambito dei fatti già addotti dalle parti, e non può usare i poteri con finalità esplorative.
- Il principio dell'onere della prova rimane fermo, ed il giudice non può sopperire alle carenze istruttorie delle parti, sovvertendo gli oneri probatori.
- I poteri possono essere utilizzati solo in funzione integrativa degli elementi già forniti, e solo se sussiste una situazione oggettiva di incertezza, e la parte non può provvedere perché i documenti sono nella disponibilità della controparte.

Il potere istruttorio è un **potere discrezionale**, il cui mancato uso non comporta vizi della sentenza, ed il suo uso può essere sollecitato in qualsiasi momento.

## 10.8. Processo in primo grado (p. 533)

**Il processo tributario in primo grado si svolge davanti alla Commissione tributaria provinciale nella cui circoscrizione ha sede l'ente contro cui è proposta l'impugnazione dell'atto o del silenzio-rifiuto sulla richiesta di rimborso**.

Il processo si articola in una serie di atti ed attività che prendono avvio dall'impugnazione dell'atto emesso, da parte di uno dei soggetti indicati, entro il termine decadenziale.

L'impugnazione si propone con la notifica di un ricorso, e dal momento della notifica, il processo è considerato pendente, anche se non ancora incardinato davanti alla Commissione tributaria.

## 10.8.1. Introduzione del processo (p. 534)

**L'atto introduttivo del processo di primo grado è un ricorso contro l'atto o il diniego tacito di rimborso**.

Il ricorso deve essere **notificato alla controparte entro 60 giorni dalla notifica dell'atto impugnato**, a pena di inammissibilità.

L'onere di provare la tempestività del ricorso grava sul ricorrente, mentre il mancato rispetto del termine è rilevabile d'ufficio, e non è sanabile nemmeno con la costituzione della parte resistente.

**Solo nel caso di diniego tacito di rimborso, è previsto un termine di improcedibilità, per cui il ricorso non può essere presentato prima di 90 giorni dalla presentazione dell'istanza di rimborso all'Amministrazione finanziaria, e decorsi i 90 giorni, il ricorso può essere presentato fino alla prescrizione del diritto**.

Nel caso di diniego espresso, vale l'ordinario termine di 60 giorni.

**I termini di decadenza possono essere sospesi**:

- **Per 90 giorni se viene presentata istanza di accertamento con adesione** (il termine diventa di 150 giorni).
- Per 60 giorni in caso di IPEC e IPEA (che danno la possibilità di scomputare nell'ambito dei procedimenti di accertamento le perdite utilizzabili alla data di chiusura del periodo d'imposta dai maggiori imponibili accertati), e si cumula con l'istanza di adesione.
- Nel mese di agosto, per la sospensione feriale dell'attività giurisdizionale, e si cumula con la sospensione dell'istanza di adesione.

**La notificazione del ricorso determina la litispendenza**, ma per radicare la controversia è necessaria la costituzione in giudizio, mediante il deposito del ricorso presso la Commissione, entro 30 giorni dalla sua notifica.

## 10.8.1.1. Reclamo e mediazione (p. 536)

**Per le controversie di valore non superiore a 50'000 euro (considerando solo i tributi, e non anche sanzioni e interessi), si possono utilizzare i procedimenti amministrativi del reclamo e della mediazione**.

Nonostante siano entrambi disciplinati nello stesso articolo, costituiscono due istituti differenti, anche se perseguono entrambi la finalità deflattiva del contenzioso, e mentre **il reclamo è obbligatorio, la mediazione è solo eventuale**.

Il **reclamo consiste in un'istanza di riesame in autotutela**, sollecitata con il ricorso del contribuente, con l'obiettivo di imporre agli enti impositori di riesaminare la pretesa, alla stregua delle censure mosse, e procedere all'annullamento parziale o totale dell'atto, in accoglimento delle censure.

**Se l'esito della procedura di reclamo è positivo, il contribuente non si deve costituire, ed il processo non prosegue**.

Il reclamo è previsto per tutti i tributi e gli atti impugnabili, ed è obbligatorio nel senso che si attiva obbligatoriamente anche se non è stato formalmente richiesto dal contribuente.

**Il ricorso per cui è previsto il reclamo non è procedibile fino alla scadenza del termine di 90 giorni decorrente dalla notifica**, entro cui va terminata la procedura oggetto del reclamo, e a questo termine si applica la sospensione feriale.

**Solo alla scadenza dei 90 giorni inizia a decorrere il termine di costituzione in giudizio del ricorrente di 30 giorni**.

Inoltre, rimangono sospesi la riscossione ed il pagamento delle somme dovute in base all'atto reclamato, fino alla scadenza del termine di 90 giorni.

Mentre il reclamo è obbligatorio, la **mediazione è soltanto eventuale**, e con il ricorso **si può, ma non deve, formulare una proposta in mediazione, con cui il concorrente si rende disponibile a trovare una soluzione mediata**.

Anche l'ente impositore può formulare una proposta di mediazione, avuto riguardo all'eventuale incertezza delle questioni controverse, del grado di sostenibilità della pretesa, e del principio di economicità dell'azione amministrativa.

Se viene conclusa la mediazione fra le parti, si perfeziona solo con il versamento delle somme dovute, o della prima rata, entro 20 giorni dalla data di sottoscrizione dell'accordo fra le parti, e per le liti di rimborso, con l'indicazione delle somme dovute, e dei termini e modalità di pagamento.

Le sanzioni sono applicate nella misura del 35% del minimo edittale.

Le procedure di reclamo e mediazione sono affidate ad apposite strutture dello stesso ente che ha emanato l'atto, preferibilmente di strutture diverse da quelle che curano l'istruttoria.

**Trascorsi i 90 giorni senza che il reclamo sia stato accolto, o la mediazione sia stata perfezionata, il reclamo vale come ricorso**, ed inizia a decorrere il termine decadenziale di 30 giorni per la costituzione in giudizio.

## 10.8.1.2. Contenuto del ricorso (p. 538)

**Il ricorso ed il ricorso-reclamo, devono contenere gli elementi indicati dalla legge**, alcuni dei quali sono espressamente contemplati a pena di inammissibilità.

**Nel ricorso devono essere indicate**:

- **Le parti**, e quindi la **Commissione tributaria** verso cui il ricorso è diretto, il **ricorrente** ed il suo rappresentante legale, la residenza, sede legale o domicilio, il codice fiscale e l'indirizzo Pec, e **l'ufficio** nei cui confronti il ricorso è proposto.
- **L'atto impugnato e l'oggetto della domanda**, tipicamente l'annullamento dell'atto o la condanna al rimborso del tributo.
- **I motivi** (c.d. *causa petendi*), ossia i vizi dell'atto, nell'ordine dei motivi **pregiudiziali, principali e subordinati, prima di forma e poi di merito**, in modo che i motivi precedenti siano assorbenti per i successivi.
- **La domanda** (c.d. *petitum*), ossia l'annullamento totale o parziale dell'atto, o l'illegittimità del diniego tacito di rimborso.

**Il ricorso è inammissibile se manca o è assolutamente incerta una delle precedenti indicazioni**, tranne il codice fiscale e la Pec, ma se manca il codice fiscale, la sanzione è l'aumento del contributo unificato della metà.

**Il ricorso deve essere sottoscritto da un difensore a pena di inammissibilità**, e deve recare l'indicazione:

- Della categoria a cui appartiene, tra quelle tassativamente elencate.
- Dell'incarico conferito, o della procura, a meno che la parte non stia in giudizio personalmente.
- Dell'indirizzo Pec del difensore, ed in caso di mancata indicazione, il contributo unificato è aumentato della metà.

**Il ricorso può contenere l'istanza di sospensione dell'atto impugnato**, che andrà motivata nel corpo dell'atto per quanto riguarda il *periculum*, mentre per il *fumus* può rinviare a quanto esposto nel ricorso.

Il ricorso deve indicare il valore della controversia, ai fini della determinazione del contributo unificato.

## 10.8.1.3. Presentazione del ricorso (p. 542)

**Il ricorso si presenta mediante la notifica al soggetto o ente che ha emesso l'atto che si impugna, e a pena di inammissibilità, deve essere presentato entro 60 giorni dalla notificazione dell'atto impugnato**.

Nel caso di rifiuto tacito di rimborso, il ricorso può essere proposto solo dopo che sono decorsi 90 giorni dalla presentazione dell'istanza di rimborso, fino a quando il diritto alla restituzione non si prescrive.

Normalmente **il dies a quo è la data di notifica dell'atto da impugnare**, ma in alcuni casi viene riconosciuta come equivalente alla notifica la conoscenza effettiva dell'atto, in particolare nel caso di **notifica nulla, dove il termine per la proposizione del ricorso decorre dal momento di conoscenza effettiva del provvedimento**.

**La notifica del ricorso è fatta ordinariamente secondo le modalità digitali prescritte per il processo tributario telematico, diventato obbligatorio da luglio 2019, e la notificazione secondo modalità analogiche è consentita solo nei limitati casi in cui il processo telematico non è obbligatorio**.

Il processo telematico è una mera facoltà:

- Per i soggetti che stanno in giudizio senza assistenza tecnica (cause di valore non superiore a 3'000 Euro).
- Nei casi di mancata indicazione dell'indirizzo di Pec del difensore, sempre che non sia reperibile da pubblici elenchi.
- Nei casi di mancata consegna del messaggio di Pec per cause imputabili al destinatario.
- Nei casi di problemi al sistema, che non consentono l'impiego delle modalità telematiche.

Quando la notifica deve essere eseguita nelle modalità tradizionali, può essere fatta:

- **A mezzo di ufficiale giudiziario**.
- **A mezzo del servizio postale**.
- **Mediante consegna diretta dell'atto alla controparte**, che è ammessa anche per le notifiche all'Agente della Riscossione.

Con l'avvento del processo tributario telematico, **la notifica del ricorso ha luogo via posta elettronica certificata**, e questo comporta che la **redazione del ricorso debba essere fatta in formato digitale nativo**, per essere firmato digitalmente in formato CAdES, e dal 2019, anche PAdES.

Il ricorso va notificato utilizzando il sistema di Pec, agli indirizzi reperiti su IPA (Indice dei domicili digitali della P.A.).

Se la parte è sprovvista di firma digitale, la procura deve essere sottoscritta con firma autografa analogica, che viene autenticata dal difensore con la sua firma analogica, e pertanto, la procura generalmente non è un originale digitale, ma un atto separato che va allegato al ricorso.

**La notifica a mezzo Pec può essere eseguita entro la mezzanotte** del giorno in cui scadono i termini, e si perfeziona con la ricevuta di accettazione rilasciata entro la mezzanotte del giorno in cui è eseguita.

**Una volta notificato il ricorso, il ricorrente deve provvedere alla costituzione in giudizio**, mediante il deposito del ricorso notificato.

## 10.8.1.4. Termini (p. 544)

I termini possono essere **dilatori o acceleratori**.

I **termini dilatori** ritardano il corso del processo, fissando il tempo che deve trascorrere prima del compimento di una atto, mentre i **termini acceleratori** stabiliscono il tempo entro il quale può o deve compiersi un determinato atto, come i termini decadenziali di 60 giorni per proporre ricorso.

I termini acceleratori si distinguono ulteriormente in **perentori ed ordinatori**, a seconda se producano effetti preclusivi in ordine al compimento dell'atto o attività per cui sono previsti, o meno.

I termini sono normalmente fissati dalla legge, ed i casi in cui sono fissati dal giudice rappresentano un eccezione.

L'aspetto più importante dei termini è il loro calcolo, ed i **termini possono essere a giorni, mesi o anni**.

Per i termini a giorni, si usa il principio *dies a quo non computatur in termino*, per cui non si considera il giorno iniziale, ma si considera quello finale.

I termini a mesi o anni si calcolano sulla base del calendario comune, senza considerare il diverso numero di giorni fra i vari mesi, e la scadenza si ha nell'ultimo istante del giorno, mese ed anno corrispondente al *dies a quo*.

Se nel mese finale non è presente il giorno corrispondente a quello di partenza, il termine scade nell'ultimo giorno di quel mese.

I giorni festivi sono conteggiati, ma se il termine cade in un giorno festivo, la scadenza è prorogata di diritto al primo giorno seguente non festivo.

**Il termine ha poi una "direzione", nel senso che può essere in avanti o indietro**, e nel termine a ritroso vanno sottratti i giorni (senza conteggiare il *dies a quo*), mesi o anni, e se il termine a ritroso scade in un giorno festivo, è anticipato al giorno precedente non festivo.

I **termini liberi** sono quei termini che devono essere conteggiati senza considerare né il giorno iniziale né quello finale.

**I termini possono essere sospesi**.

Il caso più importante di sospensione è la **sospensione feriale dei termini**, che si applica ai termini processuali dal primo all'ultimo giorno di agosto.

## 10.8.1.5. Costituzione del ricorrente (p. 546)

**A seguito della notificazione del ricorso, il ricorrente deve provvedere alla propria costituzione in giudizio**, l'attività con cui la controversia viene incardinata davanti alla Commissione tributaria.

**Se la costituzione non avviene, oppure è tardiva, il ricorso è inammissibile, e l'inammissibilità è rilevabile d'ufficio** in ogni stato e grado del giudizio, e non è sanabile dalla costituzione del resistente.

Ai fini della costituzione, il ricorrente deve depositare nella segreteria della Commissione tributaria il proprio fascicolo, che contiene:

- La nota di iscrizione a ruolo della causa.
- L'originale del ricorso, ovvero copia con prova dell'avvenuta notifica.
- La procura, se rilasciata su atto separato.
- L'atto impugnato.
- I documenti che si producono, in originale o copia, e vanno elencati nel ricorso, come in ogni altro atto a cui sono allegati.

Se il **ricorso è stato notificato a mezzo di ufficiale giudiziario**, quest'ultimo ha già provveduto ad attestare la conformità della copia consegnata all'originale, ed in segreteria va depositato l'originale del ricorso e la relata di notifica.

Se il **ricorso è stato notificato a mezzo posta ovvero a mezzo di consegna diretta**, essendo stato consegnato l'originale del ricorso, in Commissione si deposita la copia, e nel caso di notifica a mezzo posta, va depositato anche l'avviso di spedizione per raccomandata e la cartolina di ritorno.

**Se il ricorso è stato notificato a mezzo PEC, la costituzione in giudizio va effettuata mediante il SIGIT** (Sistema Informativo della Giustizia Tributaria).

Per accedere al SIGIT, è necessario registrarsi e compilare una serie di campi dove sono richieste varie informazioni.

Una volta completata la procedura di registrazione, è possibile compiere il deposito, anche in più accessi, e si devono depositare il ricorso notificato, la procura, l'attestazione di conformità ed i documenti che si allegano, le ricevute di accettazione e consegna della PEC.

Nonostante le firme digitali CAdES e PAdES sono entrambe ammesse e considerate valide, si ritiene che ai fini del deposito nel SIGIT valga solo la firma CAdES.

**In fase di caricamento nel SIGIT possono essere registrati degli errori, che possono essere bloccanti e non bloccanti**.

Gli errori bloccanti impediscono il caricamento nel fascicolo del file, mentre gli errori non bloccanti non pregiudicano il deposito dell'atto e dei documenti, con l'unica conseguenza che non può essere garantita la conservazione legale del documento.

Una volta completato il caricamento si deve procedere alla c.d. validazione e trasmissione al deposito telematico, dove il sistema rilascia una prima ricevuta di accettazione automatica a mezzo PEC al ricorrente (c.d. ricevuta sincrona), che contiene numero, data e ora di trasmissione degli atti e documenti, e attesta il momento del deposito.

Successivamente, il sistema controlla i file trasmessi, ed in caso di esito positivo, provvede all'iscrizione del ricorso al Registro Generale, rendendo disponibile nell'area riservata il **numero di ruolo** (il c.d. R.G.).

In caso di riscontro di anomalie nel ricorso, il sistema non procede all'iscrizione nel Registro Generale, e viene inviata per Pec un messaggio con la descrizione dell'anomalia.

**In assenza dell'intervento dell'ufficiale giudiziario**, e quindi nella consegna diretta, nella notifica a mezzo posta, ed in teoria, anche nella notifica a mezzo PEC, **è direttamente il ricorrente ad attestare la conformità della copia depositata in segreteria con l'originale notificato**, con la c.d. **attestazione di conformità**.

**È dubbio se con la notifica a mezzo PEC del ricorso serva ancora l'attestazione di conformità, dato che viene notificato e depositato esattamente lo stesso atto**.

In ogni caso, **se l'atto depositato in segreteria non è conforme a quello notificato al soggetto nei cui confronti il ricorso è proposto, il ricorso è inammissibile**.

Tuttavia, non è l'assenza dell'attestazione di conformità a rendere inammissibile il ricorso, ma la difformità tra atto notificato e atto depositato, e per consolidato orientamento giurisprudenziale, **per poter dichiarare inammissibile il ricorso occorre una difformità sostanziale fra atto notificato e depositato**.

Viene ribadito il **principio di strumentalità delle forme**, che costituisce un canone interpretativo essenziale che il giudice deve osservare nell'applicazione delle norme sulle invalidità processuali.

Pertanto, non rileva tanto l'esistenza di una discrepanza, ma la concreta incidenza della difformità tra i due atti sulla comprensione da parte del destinatario del contenuto del ricorso.

**L'inammissibilità consegue alla mera assenza dell'attestazione di conformità nel caso di mancata costituzione del destinatario del ricorso**, perché in questo caso il giudice non può verificare la conformità fra atto notificato e depositato, mancando l'atto notificato.

Nel caso di notifica a mezzo PEC, il giudice può sempre verificare cosa è stato notificato, e se è conforme con quanto depositato.

## 10.8.2. Costituzione della parte resistente (p. 551)

**L'ente impositore, l'agente della riscossione ed i soggetti iscritti all'albo si costituiscono in giudizio entro il termine di 60 giorni dal giorno in cui è stato notificato** (a mezzo di ufficiale giudiziario), consegnato o ricevuto (a mezzo posta o PEC) il ricorso.

La costituzione del resistente avviene mediante il deposito del proprio fascicolo presso la segreteria della Commissione tributaria.

Il fascicolo contiene le controdeduzioni ed i documenti allegati, in un numero di copie pari a quello delle parti in giudizio.

Le controdeduzioni sono l'atto con cui il resistente espone le sue difese rispondendo ai motivi dedotti dal ricorrente ed indica le prove, propone le eccezioni processuali e di merito che non sono rilevabili d'ufficio, e chiama i terzi in causa.

**La giurisprudenza di legittimità ritiene che la costituzione tardiva (oltre il termine di 60 giorni) sia comunque valida, e che il termine non sia decadenziale ai fini della validità della costituzione**.

Tuttavia, la costituzione tardiva comporta delle conseguenze:

- Si possono **comunque contestare i fatti addotti dal ricorrente**, e purché vi provveda almeno 20 giorni liberi prima dell'udienza di trattazione, produrre documenti.
- **Non** si possono promuovere eccezioni (ossia, i fatti impeditivi, modificativi o estintivi del diritto, cfr. art. 2697 co. 2 c.c.) processuali o di merito che non siano rilevabili d'ufficio, le **c.d. eccezioni in senso stretto**.
- **Non** è possibile **chiamare un terzo in causa**.

La mancata costituzione in giudizio comporta che il soggetto che ha ricevuto il ricorso non sarà destinatario delle comunicazioni riservate alle parti costituite, come l'avviso di trattazione, la comunicazione del dispositivo della sentenza, e la notificazione dell'istanza di discussione in pubblica udienza.

## 10.8.3. Esame preliminare e fissazione della trattazione della controversia (p. 552)

A seguito della costituzione in giudizio del ricorrente, in mancanza del quale il ricorso è inammissibile, **la segreteria della Commissione iscrive il ricorso nel registro generale, attribuendogli un numero di ruolo, e forma il fascicolo d'ufficio**.

Nel processo tributario telematico, il numero di ruolo è comunicato a mezzo PEC al termine della procedura di costituzione telematica.

Nel fascicolo d'ufficio sono inclusi i fascicoli del ricorrente delle altre parti, che comprendono gli atti e documenti offerti in produzione, ed in cui saranno inseriti gli originali dei verbali d'udienza, ordinanze e decreti, e la copia delle sentenze.

A differenza di quanto previsto nel processo civile, nel processo tributario **l'iscrizione a ruolo della causa non può essere promossa dal resistente mediante il deposito delle controdeduzioni**.

I fascicoli di parte restano all'interno del fascicolo d'ufficio, e sono restituiti solo al termine del processo, ma le parti possono ottenere copia autentica degli atti e documenti contenuti nei fascicoli.

Una volta formato il fascicolo, viene sottoposto al presidente della Commissione tributaria, che provvede all'assegnazione del ricorso ad una delle sezioni.

**Il presidente della sezione, allo scadere dei termini per la costituzione, compie un esame preliminare del ricorso**, e può immediatamente dichiarare:

- L'inammissibilità del ricorso, se è manifesta. Ad es., tardiva costituzione del ricorrente.
- La sospensione, interruzione ed estinzione del processo, se si verificano i presupposti (cfr. p. 556).

**I provvedimenti sono presi nella forma del decreto, e sono reclamabili davanti alla Commissione**.

In caso di reclamo, si apre un procedimento incidentale.

Il reclamo va notificato alle altre parti costituite, nelle forme previste per il ricorso, entro il termine perentorio di 30 giorni dalla comunicazione del decreto da parte della segreteria.

Nel termine perentorio di 15 giorni dall'ultima notificazione, a pena dell'inammissibilità rilevabile d'ufficio, il reclamante provvede al deposito del reclamo in segreteria, e nei successivi 15 giorni le parti possono presentare memorie.

Scaduti i termini, la commissione decide immediatamente il reclamo in camera di consiglio, con **sentenza** se dichiara l'inammissibilità del ricorso o l'estinzione del processo, o con **ordinanza non impugnabile** se accoglie il reclamo.

Il presidente della sezione può disporre con decreto la riunione dei ricorsi assegnati alla sezione dallo stesso presieduta, ove vi sia comunanza di oggetto e siano fra loro connessi (se i ricorsi pendono davanti a sezioni diverse, provvede il presidente della Commissione).

Poiché i giudizi che sono stati riuniti possono trovarsi in fasi differenti, il collegio ha il potere di separare i ricorsi, se la trattazione congiunta è più lenta o rende più gravosa la trattazione.

Terminate le attività preliminari, **se il presidente della sezione non dichiara la manifesta inammissibilità del ricorso o non dichiara la sospensione, interruzione o estinzione del processo, fissa la trattazione della controversia** in camera di consiglio o con previa richiesta in pubblica udienza, e nomina il relatore.

**La trattazione così fissata è comunicata dalla segreteria alle parti costituite almeno 30 giorni liberi prima**.

## 10.8.4. Deposito di documenti e memorie (p. 554)

**Dalla trattazione della controversia si calcolano all'indietro i termini entro cui è consentito alle parti produrre documenti ulteriori, e la presentazione di memorie illustrative**,

**In particolare, le parti possono depositare documenti fino a 20 giorni liberi prima della data di trattazione, e memorie illustrative fino a 10 giorni liberi prima della data di trattazione**.

Nelle memorie la parte illustra le proprie argomentazioni già esposte, e replica a quelle di controparte, ma non può addurre motivi ulteriori rispetto a quelli già contenuti nel ricorso.

I termini sono perentori, per garantire il diritto di difesa della parte che ne deve prendere visione, e se sono depositati tardivamente la Commissione tributaria non può prenderli in considerazione.

**Se la trattazione della controversia è in camera di consiglio, è possibile depositare brevi repliche scritte fino a cinque giorni liberi prima** della data fissata.

## 10.8.4.1. Motivi aggiunti (p. 555)

Il ricorso deve contenere a pena di inammissibilità l'esposizione dei motivi del ricorso, ossia la *causa petendi*.

Ad ogni diverso vizio-motivo corrisponde una differente *causa petendi*.

In linea di principio, motivi nuovi ed ulteriori non possono trovare ingresso nel giudizio.

**L'integrazione dei motivi del ricorso è concessa in un unico caso, ossia quando è resa necessaria dal deposito di documenti non conosciuti, ad opera delle altre parti o per ordine della commissione**, e deve avvenire entro il termine di 60 giorni dalla conoscenza del deposito per i documenti da parte del soggetto interessato.

Se è già stata fissata la trattazione della causa, il soggetto interessato deve dichiarare che intende avvalersi di motivi aggiunti, a pena di inammissibilità, non oltre la discussione in pubblica udienza (se è stata richiesta) o la trattazione in camera di consiglio, che vengono rinviate per consentire la presentazione dei motivi aggiunti.

L'integrazione dei motivi avviene con un atto che ha gli stessi requisiti del ricorso in quanto compatibili, che deve essere notificato e depositato.

## 10.8.5. Vicende anomale del processo (p. 556)

Le **c.d. vicende anomale** includono la sospensione, interruzione ed estinzione del processo tributario.

## 10.8.5.1. Sospensione del processo (ibid.)

**Il processo tributario è sospeso quando è presentata querela di falso, o deve essere decisa in via pregiudiziale una questione sullo stato delle persone, diversa dalla capacità di stare in giudizio**.

Sono due ipotesi in cui la sospensione del processo è contemplata per permettere che la questione pregiudiziale sia risolta davanti al giudice ordinario, a cui appartiene la giurisdizione in materia di querela di falso, oltre che di stato e capacità delle persone.

**Due ulteriori ipotesi** di sospensione del processo tributario, e comuni anche agli altri tipi di processi, sono la questione di legittimità costituzionale della norma rilevante nel processo, e la **questione di interpretazione** del diritto UE o di validità di un atto dell'UE davanti alla Corte di Giustizia.

Queste sono le **uniche ipotesi in cui è ammessa la sospensione in ragione della c.d. pregiudizialità esterna**, ossia la pregiudizialità dovuta ad una questione rientrante nella giurisdizione di un giudice diverso da quello tributario.

La regola generale prevede che il giudice debba conoscere in via incidentale di tutte le questioni pregiudiziali, e che non sia consentita la sospensione del giudizio.

A seguito della riforma del 2015, è stata introdotta la fattispecie della **sospensione del giudizio per la c.d. pregiudizialità interna, che si ha in tutti i casi in cui la decisione della causa dipende dalla preventiva soluzione di un'altra questione, che però è già oggetto di altro giudizio davanti alla stessa o altra Commissione tributaria**.

**Un'ulteriore ipotesi di sospensione del processo è prevista nel caso in cui sia iniziata una procedura amichevole per evitare le doppie imposizioni**, ed in questo caso **la sospensione è disposta dal presidente mediante decreto reclamabile, ovvero dalla commissione con ordinanza**.

La sospensione del processo implica che non si possono svolgere attività processuali, ed i termini sono fermi fino alla presentazione dell'istanza di riassunzione.

Dopo che è stata disposta la sospensione, il processo continua se nel termine di 6 mesi dalla cessazione della causa che ha determinato la sospensione, la parte interessata alla continuazione del processo presenta istanza di trattazione al presidente di sezione della Commissione.

## 10.8.5.2. Interruzione del processo (p. 558)

**L'interruzione del processo è prevista in relazione ad eventi che riguardano la parte od il suo difensore**.

Il processo si interrompe se si verifica **uno dei seguenti eventi**:

- **Il venir meno per morte o altre cause o la perdita della capacità di stare in giudizio** di una delle parti (eccetto l'ufficio), del suo rappresentante legale, o la cessazione della rappresentanza legale.
- **La morte, radiazione o sospensione dall'albo o dall'elenco del difensore incaricato**.

**Il momento in cui si verifica l'interruzione coincide con quello in cui si verifica l'evento se la parte sta in giudizio personalmente, o se riguarda il difensore**, e l'interruzione opera *ope legis* ed in modo automatico e istantaneo.

**Negli altri casi**, se la parte non sta in giudizio personalmente, **l'interruzione ha luogo solo se ed in quanto l'evento interruttivo sia dichiarato in pubblica udienza** ovvero per iscritto, con comunicazione del difensore della parte colpita dall'evento, e l'interruzione non opera se non è dichiarata.

Le norme in tema di interruzione sono poste a **presidio del diritto di difesa della parte colpita dall'evento e del suo diritto al contraddittorio**, e la controparte non ha interesse a dolersi dell'irrituale continuazione del processo, e quindi della mancata interruzione.

Per le stesse ragioni, gli eventi predetti non producono effetto se intervengono dopo l'ultimo giorno previsto per il deposito di memorie, in caso di trattazione della controversia in camera di consiglio, ovvero dopo la chiusura della discussione in pubblica udienza.

Se uno degli eventi che colpiscono la parte si verifica durante il termine per la presentazione del ricorso, il termine è prorogato di 6 mesi.

L'interruzione viene dichiarata dal presidente della sezione mediante decreto reclamabile, o dalla commissione con ordinanza, ed **il processo riprende se entro 6 mesi la parte colpita dall'evento, o i suoi successori, o qualsiasi altra parte, presenta istanza presidenziale di trattazione**.

Se non viene fatta istanza tempestivamente, il processo si estingue per inattività delle parti.

Durante l'interruzione non può essere svolta alcuna attività processuale, ed i termini si fermano fino alla presentazione dell'istanza di riassunzione.

## 10.8.5.3. Estinzione del processo (p. 559)

Il **processo può estinguersi per tre cause**, che sono la rinuncia al ricorso, l'inattività delle parti, la cessazione della materia del contendere.

Mentre la sospensione ed interruzione sono vicende temporanee di arresto del processo, salva la tempestiva riassunzione ad istanza di parte, l'estinzione costituisce un arresto definitivo del processo.

La rinuncia al ricorso deve essere accettata dalle parti costituite che abbiano un interesse alla prosecuzione del giudizio, ed in primo grado l'accettazione non è necessaria, perché la parte resistente non ha alcun interesse ad opporsi alla rinuncia.

Sia la rinuncia che l'accettazione devono provenire dalla parte di persona, o dal suo procuratore speciale o dai difensori muniti di procura *ad hoc*, e sono sottoscritte e depositate presso la segreteria della commissione.

Salvo che le parti abbiano convenuto diversamente, il ricorrente che rinuncia è tenuto a rimborsare alle altre parti le spese, ed il presidente della sezione (con decreto) o la commissione (con sentenza), verifica la regolarità della rinuncia e l'accettazione, dichiarano l'estinzione del processo e liquidano le spese.

**Il processo si estingue quando le parti onerate a compiere una certa attività omettono di provvedervi** entro il termine perentorio fissato dalla legge o dal giudice.

In questo caso, l'estinzione del processo serve a sanzionare l'inattività delle parti, o prendere atto del loro disinteresse alla prosecuzione del giudizio.

È rilevabile anche d'ufficio, ma solo nel grado in cui ha luogo, rende inefficaci gli atti eventualmente compiuti, ed è dichiarata dal presidente della sezione con decreto reclamabile, o dalla commissione con sentenza.

Se si estingue il giudizio di primo grado, l'atto impugnato diventa definitivo, mentre se si estingue il giudizio in secondo grado, passa in giudicato la sentenza di primo grado.

Le spese processuali rimangono a carico delle parti che le hanno anticipate.

**La cessazione della materia del contendere** è l'ultima ipotesi di estinzione del processo, e la ragione risiede nella sopravvenuta carenza di interesse alla sua prosecuzione, dovuta ad un'intervenuta peculiare regolazione del rapporto sottostante.

La cessazione della materia del contendere può avvenire se le parti giungono ad una soluzione conciliativa della lite, o se l'ente impositore annulla in autotutela l'atto impugnato, o se il contribuente aderisce ad una misura condonale.

Viene dichiarata con decreto presidenziale reclamabile o sentenza della commissione.

Nei casi di definizione delle pendenze tributarie normativamente previste, le spese del giudizio restano in capo alle parti che le hanno anticipate, e la compensazione avviene *ope legis*.

In tutti gli altri casi, il giudice deve provvedere alla liquidazione delle spese in ragione della c.d. soccombenza virtuale, ossia addebitandole alla parte virtualmente soccombente (ad es., l'ente impositore che ha annullato l'atto in autotutela), salvo che ricorrano giuste ragioni per compensarle.

## 10.8.6. Conciliazione (p. 562)

La conciliazione è un istituto deflattivo del contenzioso che consente la definizione del processo mediante il raggiungimento di un accordo fra le parti.

**Può essere giudiziale se interviene in udienza, o stragiudiziale se interviene fuori dall'udienza**.

Nel processo tributario sono disciplinate entrambe le ipotesi di conciliazione, sia quella fuori udienza che quella in udienza, e la conciliazione non è consentita in pendenza del giudizio di Cassazione.

**La conciliazione è stragiudiziale quando le parti raggiungono un accordo conciliativo fuori udienza**, mentre il processo è pendente, ed in questo caso viene presentata un'istanza congiunta, sottoscritta personalmente dalle parti o dai difensori, ai fini della definizione totale o anche solo parziale della controversia.

Se la conciliazione è totale, la cessazione della materia del contendere è pronunciata con sentenza, altrimenti la cessazione parziale è pronunciata con ordinanza, mentre il giudizio proseguirà per ciò che è rimasto fuori dalla soluzione conciliativa.

Se l'udienza di trattazione non è stata ancora fissata, il presidente della sezione provvede con decreto.

**La conciliazione si perfeziona con la sottoscrizione dell'accordo**, che indica le somme e i termini e modalità di pagamento, e costituisce titolo per la riscossione delle somme dovute all'ente impositore, o che l'ente impositore deve corrispondere al contribuente in caso di rimborso.

Nella conciliazione giudiziale (totale o parziale) la parte interessata rivolge un'istanza al giudice affinché solleciti e promuova il raggiungimento di un accordo conciliativo.

L'istanza può essere presentata da ciascuna delle parti entro il termine previsto per il deposito di memorie illustrative, ossia fino a dieci giorni liberi prima dell'udienza di trattazione.

**La conciliazione si perfeziona in udienza mediante la redazione di processo verbale, che reca l'indicazione delle somme e delle modalità di pagamento**.

In questo caso, non è l'accordo fra le parti, ma il processo verbale che costituisce il titolo per la riscossione delle somme dovute dal contribuente, o di quelle che l'ente impositore deve pagare.

Inoltre, a differenza dell'accertamento con adesione, dove il pagamento entro 20 giorni è condizione di perfezionamento dell'accordo, **nella conciliazione giudiziale l'accordo si perfeziona indipendentemente dal pagamento**.

Il pagamento rimane comunque obbligatorio, e deve avvenire entro 20 giorni dalla sottoscrizione dell'accordo, o la redazione del processo verbale fra le parti.

In caso di mancato pagamento le somme residue sono iscritte a ruolo, con una sanzione del 45% per omesso versamento.

La commissione deve solo controllare l'ammissibilità formale della conciliazione, senza entrare nel merito.

**La conciliazione giudiziale integra una causa di estinzione del giudizio, per cessazione della materia del contendere, che è dichiarata dalla commissione con sentenza**.

Le sanzioni applicate in caso di soluzione conciliativa della lite sono ridotte **a seconda del grado in cui si sono perfezionate**.

Come alternativa alla conciliazione giudiziale, soprattutto dove non è consentita, è previsto l'istituto **dell'acquiescenza processuale**, per cui se sopravviene un annullamento parziale dell'atto impugnato, pagando le imposte ed interessi entro 60 giorni, le sanzioni sono ricalcolate sulla nuova somma e ridotte ad un terzo.

## 10.8.7. Tutela cautelare (o sospensione dell'atto impugnato) (p. 564)

**La presentazione del ricorso non sospende gli effetti dell'atto impugnato**, che può ancora legittimare l'avvio dell'azione esecutiva consentendo l'iscrizione a ruolo, o direttamente il pignoramento nel caso dell'accertamento esecutivo, anche se solo secondo quote prefissate di imposta, la c.d. riscossione frazionata.

**Pertanto, il pagamento del tributo, anche rateale, non costituisce di per sé acquiescenza**, ed il contribuente può pagare e fare contestualmente ricorso, con riserva di restituzione delle somme versate in caso di vittoria, anche per il solo scopo di scongiurare l'azione esecutiva dell'Amministrazione.

Il puro e semplice riconoscimento di essere tenuto al pagamento di un tributo non ha l'effetto di precludere ogni contestazione, salvo che siano scaduti i termini di impugnazione e pertanto il rapporto tributario sia estinto.

**Per poter integrare acquiescenza, la rinuncia dell'interessato a contestare le somme richieste dall'Amministrazione finanziaria deve risultare da una dichiarazione espressa, o da un comportamento sintomatico particolare ed inequivoco**. Ad es., il contribuente paga oltre alle imposte anche le sanzioni, beneficiando del loro abbattimento (cfr. p. 437).

**Il contribuente stesso può anche chiedere alla Commissione tributaria provinciale adita la sospensione dell'atto, se da esso possa derivargli un danno grave ed irreparabile**, sia nel ricorso, o con un atto separato e successivo che va notificato alle altre parti e depositato in segreteria.

**Nel processo tributario, la tutela cautelare può assumere solo la forma della sospensione degli effetti dell'atto**. Ad es., non è possibile ottenere una condanna al pagamento di somme in via cautelare.

Per concedere la sospensione degli effetti, devono sussistere due presupposti, che l'istanza deve argomentare e dimostrare:

- Il **periculum in mora**, ossia il "danno grave ed irreparabile" che può derivare dal contribuente dall'esecuzione dell'atto impugnato nelle more del processo.
  - La gravità va valutata in termini relativi (in ragione delle condizioni del contribuente).
  - L'irreparabilità consiste in un danno non rimediabile anche a seguito dell'eventuale accoglimento del ricorso.
  - Ad es., il pagamento dell'imposta determina una spoliazione totale delle risorse finanziarie necessarie al contribuente per proseguire la sua attività.
- Il **fumus boni iuris**, ossia che a seguito di un esame sommario, il ricorso non sembra palesemente infondato.

Il presidente fissa con decreto la trattazione dell'istanza di sospensione, disponendo che ne sia data comunicazione alle parti almeno 10 giorni liberi prima.

**In caso di eccezionale urgenza**, ossia quando non è possibile attendere la fissazione dell'udienza, ma è necessario un provvedimento immediato (ad es., l'azione esecutiva è imminente) **il ricorrente può fare istanza al Presidente affinché si pronunci inaudita altera parte**.

**In questo caso, il Presidente può disporre con decreto motivato la provvisoria sospensione dell'esecuzione**, fino alla decisione del collegio, che potrà confermare o riformare la decisione del Presidente.

L'istanza di sospensione va decisa entro 180 giorni, ma il termine non è perentorio, la trattazione avviene in camera di consiglio con la partecipazione delle parti, ed il collegio si pronuncia con ordinanza motivata e non impugnabile.

La sospensione dell'esecuzione può anche essere solo parziale, o subordinata alla prestazione di una garanzia.

Quando viene disposta la sospensione dell'esecuzione, la trattazione della controversia deve essere fissata nei successivi 90 giorni.

**La sospensione dell'atto impugnato ha effetto fino alla pubblicazione della sentenza di primo grado**.

Su istanza motivata di parte, il mutamento delle circostanze che hanno fondato il provvedimento permettono di:

- Revocare o modificare la sospensione.
- Ottenere la prestazione di una garanzia inizialmente non concessa.
- Permettere al contribuente di ripresentare l'istanza inizialmente non accolta per mancanza di *periculum*.

## 10.9. Trattazione della controversia e decisione (p. 567)

**La controversia è trattata in camera di consiglio, salvo che una delle parti abbia presentato istanza per una discussione in pubblica udienza**.

Può essere inserita nel ricorso introduttivo, o essere formulata successivamente con atto da depositare in segreteria e notificare alle altre parti costituite, entro il termine previsto per il deposito delle memorie illustrative.

**L'udienza viene comunicata alle parti costituite almeno 30 giorni liberi prima**, e se viene omessa la comunicazione, la sentenza è nulla.

La trattazione in camera di consiglio avviene senza la partecipazione delle parti, ed il giudice relatore espone al collegio i fatti e le questioni della causa.

Se la trattazione avviene in pubblica udienza, si svolge a porte aperte, e dopo l'esposizione dei fatti e delle questioni della controversia, le parti sono ammesse alla discussione.

In entrambe le modalità, della trattazione viene redatto processo verbale dal segretario.

Al termine dell'udienza, il collegio delibera la decisione in segreto nella camera di consiglio, seguendo l'ordine delle questioni pregiudiziali, poi quelle di merito, **seguendo l'ordine dei motivi indicati dal ricorrente, salvo l'applicazione della regola della ragione più liquida**.

La regola prevede che il giudice possa respingere la domanda sulla base di una questione che anche se logicamente subordinata, è assorbente e di più rapido scrutinio, senza dover esaminare le altre domande nell'ordine previsto.

Nel caso di **omesso esame di una domanda**, non si viola il principio di corrispondenza fra chiesto e pronunciato se l'accoglimento di un'altra domanda può essere inteso come rigetto implicito della domanda apparentemente omessa.

Opera anche il principio **iura novit curia**, e la contestazione può non essere puntuale nei richiami normativi, ai fini dell'oggetto del processo vale solo l'individuazione dei motivi del ricorso, mentre le norme applicabili possono e devono essere rinvenute dal giudice.

**Nel processo tributario non sono ammesse sentenze non definitive o parziali**.

La sentenza deve contenere:

- L'indicazione della composizione del collegio, delle parti e dei difensori.
- L'esposizione dei fatti di causa e delle richieste delle parti.
- L'esposizione dei motivi di fatto e diritto.
- Il dispositivo.

La mancata esposizione dei fatti rilevanti della causa, o la mancata o estrema concisione delle ragioni giuridiche, portano alla nullità della sentenza, ma solo se rendono impossibile l'individuazione del *thema decidendum* e delle ragioni a fondamento del dispositivo.

Nella sentenza vengono anche liquidate le spese di giudizio.

La sentenza deve essere sottoscritta dal presidente del collegio e dall'estensore:

- Se manca la firma del Presidente, la sentenza è nulla, ma è una nullità sanabile.
- Se manca una firma che permette di ricondurre l'atto al giudice, la sentenza è considerata inesistente.

La sentenza viene resa pubblica entro 30 giorni dalla deliberazione, mediante deposito nella segreteria della Commissione tributaria, e nei successivi 10 giorni il solo dispositivo della sentenza è comunicato alle parti costituite, e nel processo tributario la comunicazione del dispositivo avviene attraverso PEC.

Le parti possono ottenere una copia autentica della sentenza, nel processo telematico, la copia autentica può essere estratta direttamente dal difensore, che provvede ad attestarne la conformità, agendo come P.U. ad ogni effetto di legge.

**Le parti hanno l'onere di provvedere direttamente alla notificazione della sentenza alle altre parti**, e la notifica è fatta primariamente, ma non esclusivamente (perché è richiesta anche per l'esecutività) per il decorso dei c.d. termini brevi di impugnazione (60 giorni dal perfezionamento della notifica), in luogo del termine lungo di 6 mesi dalla pubblicazione della sentenza.

**La notifica della sentenza in materia tributaria può essere fatta** con la notifica a mezzo di ufficiale giudiziario, mediante consegna della sentenza direttamente all'ufficio finanziario o all'ente locale, o con la spedizione in plico raccomandato tramite il servizio postale.

La notifica della sentenza verso la parte pubblica può essere eseguita sia presso la sede centrale che presso l'ufficio periferico che ha emanato (o non ha emanato) l'atto.

**Nei successivi 30 giorni dalla notifica, va depositato presso la segreteria della Commissione che ha pronunciato la sentenza** l'originale nel caso di notifica a mezzo di ufficiale giudiziario, ovvero copia autentica della sentenza consegnata o spedita per posta.

**Se viene omesso il deposito, la notifica della sentenza non vale a far decorrere il termine breve per l'impugnazione**, e la sentenza rimane impugnabile nel termine lungo di 6 mesi.

## 10.10. Impugnazioni (p. 572)

Si distinguono i **mezzi di impugnazione ordinaria** da quelli di **impugnazione straordinaria**, con la differenza che la consumazione dei primi comporta il passaggio in giudicato della sentenza, mentre i secondi possono essere usati anche contro sentenze passate in giudicato.

Quando la sentenza non è più assoggettabile ai mezzi di impugnazione ordinaria, per il decorso dei relativi termini, si intende passata in giudicato, e acquisisce efficacia definitiva, nel senso che non può più essere messa in discussione, e si possono solo usare i c.d. mezzi straordinari di impugnazione.

I **mezzi di impugnazione ordinaria** sono l'appello, il ricorso in Cassazione, e la revocazione ordinaria.

Contro **le sentenze tributarie passate in giudicato è possibile usare la revocazione straordinaria**, se ne sussistono i presupposti, e **non è proponibile l'opposizione di terzo**.

**Nelle impugnazioni l'interesse ad agire è dato dalla soccombenza**, ossia dal rigetto totale o parziale della domanda proposta.

**Il termine entro il quale la parte soccombente deve impugnare la sentenza della Commissione tributaria è di 60 giorni, decorrente dalla sua notificazione** ad istanza di parte, o nel caso di revocazione straordinaria, dal giorno della scoperta dell'evento (c.d. **termine breve**).

**Se la sentenza non viene notificata, il termine per impugnare è di 6 mesi dalla data di pubblicazione della sentenza** (c.d. **termine lungo**).

In entrambi i casi, **va conteggiata la sospensione feriale dei termini**.

L'impugnazione può anche essere **collettiva** (proposta congiuntamente da più soggetti) o **cumulativa** (contro sentenze diverse), a condizione che esistano elementi di connessione.

Mentre la disciplina dell'appello ha una regolazione autonoma, per la disciplina della revocazione del ricorso in Cassazione è necessario fare riferimento alle norme del codice di procedura civile, sempre nella misura in cui la disciplina speciale non si ponga in termini derogatori rispetto a quella comune.

## 10.10.1. Appello (p. 574)

**L'appello delle sentenze delle Commissioni tributarie provinciali è un mezzo di impugnazione devolutivo e a critica libera**, e la cognizione della controversia non è limitata al controllo di vizi specifici, ma è rivolta ad ottenere il riesame della controversia nel merito.

Il procedimento si svolge **davanti alle Commissioni tributarie regionali competenti per territorio**, ed il ricorso in appello deve contenere le seguenti indicazioni:

- La Commissione tributaria a cui è diretto.
- L'appellante e le altre parti contro cui è proposto.
- Gli estremi della sentenza impugnati.
- L'esposizione sommaria dei fatti.
- L'oggetto della domanda, ossia i capi della sentenza di cui si chiede la riforma.
- I motivi specifici di impugnazione, o i vizi della sentenza impugnata, di cui si richiede la riforma.

La mancanza o assoluta incertezza di una di queste indicazioni, o la mancata sottoscrizione dell'appello, lo rende inammissibile.

**I motivi di appello devono essere specifici**, nonostante la presenza di alcune pronunce della Cassazione dove l'onere di specificità dei motivi di impugnazione è stato ritenuto assolto anche dalla mera riproposizione in appello delle argomentazioni poste a sostegno della domanda disattesa dal giudice di primo grado.

**L'impugnazione deve individuare chiaramente le questioni ed i punti contestati dalla sentenza impugnata, e con essi, i relativi motivi di dissenso**.

Alla parte volitiva, dove si invoca la riforma della sentenza di primo grado, deve accompagnarsi una **parte argomentativa, che confuta e contrasta le ragioni del provvedimento impugnato**, ma si deve escludere che l'appello debba contenere particolari forme sacramentali, o includere un progetto alternativo di decisione.

L'appello non è un *novum iudicium*, ma una *revisio prioris instantiae*, e pertanto **si deve articolare in una censura della sentenza impugnata, e una confutazione specifica delle relative argomentazioni, a pena di inammissibilità**.

**Non sono richieste forme specifiche**, ed il motivo specifico dell'appello **può essere ricavato anche per implicito dall'atto di impugnazione nel suo complesso, purché la richiesta rivolta al giudice sia chiara e non ambigua**.

## 10.10.1.1. Proposizione dell'appello (p. 576)

**Il ricorso in appello si propone nei confronti di tutte le parti che hanno partecipato al giudizio di primo grado**, secondo le modalità previste per il ricorso di primo grado.

**La notifica dell'appello alla parte presso il suo domicilio reale, piuttosto che presso lo studio del procuratore costituito e domiciliatario per il primo grado di giudizio è nulla, per violazione dell'art. 330 c.p.c.**.

Entro i successivi 30 giorni dalla notifica, il ricorso in appello va depositato presso la segreteria della Commissione tributaria regionale.

Una volta **dichiarato inammissibile, l'appello non può essere riproposto**, anche se non è decorso il termine per impugnare, per la regola della c.d. **consumazione dell'impugnazione**.

Prima che intervenga la declaratoria di inammissibilità, si può proporre un nuovo appello, immune dai vizi del precedente, e destinato a sostituirlo.

Rimane discusso in giurisprudenza se la riproposizione dell'appello possa avvenire solo per sanare un'astratta causa di inammissibilità, o se con il nuovo appello si possano presentare motivi anche ulteriori rispetto al primo.

In ogni caso, il secondo appello deve essere presentato entro il termine breve (60 giorni) dalla data di notifica del primo, a pena di inammissibilità.

**In appello, non sono consentite nuove domande**, e se proposte, devono essere dichiarate inammissibili d'ufficio.

È possibile richiedere gli interessi maturati dopo la sentenza impugnata, e solo le eccezioni che sono rilevabili anche d'ufficio.

**Il ricorrente in appello non può ampliare l'oggetto del processo rispetto al primo grado di giudizio**, e non si possono formulare domande nuove né addurre motivi ulteriori.

**I motivi di impugnazione dell'atto costituiscono la causa petendi della domanda di annullamento dell'atto impositivo**, e nuove *causae petendi* sono inammissibili in appello.

**Il divieto di elementi nuovi preclude il mutamento degli elementi materiali del fatto costitutivo della pretesa**, ma non anche della qualificazione giuridica del rapporto dedotto in giudizio.

La *emendatio libelli* modifica solo l'interpretazione o qualificazione giuridica dei fatti costitutivi del diritto, ed è ammessa, mentre la *mutatio libelli* avanza una pretesa diversa da quella originaria, introducendo un *petitum* (oggetto della domanda) diverso e più ampio, o una *causa petendi* (un mutamento dei fatti costitutivi del diritto) fondato su situazioni prima non prospettate.

**Non si hanno domande nuove se viene richiesta solo una diversa qualificazione giuridica del rapporto dedotto in giudizio, purché non comporti l'allegazione di fatti nuovi**.

Per un principio di economia processuale, è sempre possibile allegare per la prima volta in appello fatti nuovi che si sono verificati dopo le preclusioni del primo grado, ed i mutamenti legislativi sopravvenuti.

**Il divieto di nuovi elementi si riferisce alle sole eccezioni in senso proprio, e non anche alle mere difese**, che consistono in semplici argomentazioni difensive che argomentano ulteriormente le richieste già formulate.

**Il giudice non può disporre nuove prove in appello**, salvo il caso che le ritenga necessarie ai fini della decisione, o che la parte dimostri di non averle potute fornire nel precedente grado di giudizio per causa ad essa non imputabile.

**Le parti possono produrre nuovi documenti in appello**, anche se erano già disponibili fin dal primo grado di giudizio, e anche nel caso in cui la mancata produzione non sia stata determinata da una causa non imputabile alla parte.

I nuovi documenti devono essere depositati entro 20 giorni dall'udienza di trattazione, e **non possono eludere il divieto di "ius novorum"**, e pertanto devono solo svolgere una funzione di supporto probatorio di pretese e considerazioni già svolte.

Il processo di appello si svolge nella stessa modalità del giudizio di primo grado, dato che le norme sono compatibili, ed è possibile concludere il processo in conciliazione, con abbattimento delle sanzioni al 50%.

**La sentenza della Commissione regionale si sostituisce a quella provinciale**, sia che venga confermata o riformata.

**In una serie di casi particolarmente gravi e tassativi, la Commissione regionale deve rimettere la causa alla Commissione tributaria regionale che ha emesso la sentenza impugnata**.

Le cause includono:

- Mancanza di giurisdizione o competenza.
- Contraddittorio non regolarmente costituito o integrato.
- Erronea dichiarazione di estinzione del processo.
- Composizione del collegio non legittima.
- Mancanza della sottoscrizione della sentenza della Commissione tributaria provinciale.

La gravità del vizio ha pregiudicato lo svolgimento di un grado di giudizio, ed è necessario ripristinarlo.

La sentenza della Commissione regionale in questo caso è meramente rescindente, e il giudice di primo grado svolgerà la fase rescissoria.

A seguito del passaggio in giudicato della sentenza di rimessione alla Commissione tributaria provinciale, il fascicolo del processo viene trasmesso alla segreteria di quest'ultima entro 30 giorni, senza onere di riassunzione in capo alla parte.

## 10.10.1.2. Controdeduzioni e appello incidentale (p. 581)

L'atto di controdeduzioni è l'atto di risposta all'appello, con cui se ne confutano gli argomenti e le tesi, in diritto (anche riguardo l'ammissibilità dell'appello) ed in fatto.

Si applicano gli stessi termini e modalità di costituzione previste per il giudizio di primo grado.

Con le controdeduzioni devono essere riproposte le **questioni ed eccezioni non accolte in primo grado, perché se non sono specificamente riproposte, si intendono rinunciate (c.d. principio della devoluzione)**.

Sulle questioni ed eccezioni non riproposte si forma il c.d. giudicato interno, che impedisce al giudice di poterle esaminare nuovamente.

**Le questioni devono essere riproposte, e non è sufficiente un rinvio agli atti di primo grado**, e non vi è onere di riproposizione per le questioni rilevabili d'ufficio, salva la formazione del giudicato interno.

La costituzione in giudizio dell'appellato tardiva non è invalida, ma comporta la decadenza dalla facoltà di riproporre questioni che non siano rilevabili d'ufficio.

**Con le controdeduzioni si può proporre appello incidentale**, che richiede la soccombenza parziale pratica (la sentenza ha accolto il ricorso solo in parte) o teorica (la sentenza ha accolto tutte le domande, ma la parte è rimasta soccombente su alcune questioni).

Nel caso della soccombenza parziale pratica, la parte ha titolo anche per proporre appello principale, perché ha ottenuto ragione solo in parte, mentre nel caso di soccombenza parziale teorica, la parte ha avuto pieno accoglimento delle ragioni, e pertanto può solo usare l'appello incidentale, per contestare gli argomenti usati dal giudice.

La differenza tra appello principale e incidentale è cronologica, **il primo appello è sempre quello principale**, e tutte le successive impugnazioni sono incidentali.

Deve presentare tutti i requisiti dell'appello principale, ma **non va notificato**, ma è solo depositato insieme alle controdeduzioni.

L'appello incidentale deve essere **proposto all'atto della costituzione in giudizio, che deve essere tempestiva** (60 giorni dalla notificazione dell'appello).

**L'appello incidentale tempestivo è proposto dal resistente entro i termini di impugnazione, mentre è tardivo se è oltre i termini**.

Anche se la parte è decaduta dalla possibilità di proporre appello principale per decorrenza dei termini, la notifica dell'appello principale rimette in termini la parte che anche versando in una situazione di parziale soccombenza, non ha appellato la sentenza nei termini.

Tuttavia, **nel caso di appello incidentale tardivo, l'autonomia fra appello incidentale e principale viene meno**, e l'appello tardivo diventa processualmente dipendente da quello principale, perché la parte ha accettato implicitamente il rischio del passaggio in giudicato della sentenza emessa.

La rinuncia all'impugnazione principale non determina l'inefficacia del ricorso incidentale tardivo, altrimenti sarebbe condizionata dall'esclusiva volontà dell'impugnante principale.

L'interesse all'appello incidentale tardivo deve riguardare i capi di sentenza coperti dall'appello principale, ma secondo un altro orientamento, può essere sorretto da un interesse autonomo, senza che rilevi l'interesse originario.

In assenza di appello incidentale, è previsto il c.d. **divieto di reformatio in peius**, per cui la sentenza di appello non può essere sfavorevole all'appellante, 

**Esiste una profonda differenza fra la mera riproposizione, che si fa con l'atto di controdeduzioni, e l'appello incidentale**, perché con la riproposizione si sottopone al giudice di appello la questione su cui il giudice di primo grado non si è pronunciato, mentre nel caso in cui l'eccezione di rito o merito è stata rigettata esplicitamente o implicitamente, è necessario l'appello incidentale.

<!-- Cfr. https://www.judicium.it/confini-lappello-incidentale-ex-art-343-c-p-c-la-mera-riproposizione-prevista-dallart-346-c-p-c/ https://iusletter.com/archivio/appello-incidentale-riproposizione-delle-eccezioni-fine-un-contrasto/ -->

Nel rigetto esplicito, il giudice si pronuncia espressamente sulla questione, nel rigetto implicito, il giudice adotta una soluzione logicamente incompatibile con l'eccezione. Ad es., a fronte dell'eccezione che contesta la decadenza dell'avviso, il giudice si pronuncia nel merito comunque sulla fondatezza dello stesso.

Occorre proporre appello incidentale anche nei casi in cui il giudice non rispetta l'ordine espresso di graduazione delle domande.

## 10.10.1.3. Tutela cautelare in appello (p. 584)

Dopo la sentenza di primo grado, è consentita la riscossione dei restanti 2/3 dell'imposta, nonché i 2/3 delle sanzioni (che non sono riscosse in pendenza di giudizio di primo grado).

Prima del 2015, la sospensione cautelare era prevista solo per il primo grado di giudizio, ma la giurisprudenza la riconosceva anche in secondo grado e davanti alla Cassazione, ma attualmente, la possibilità è espressamente prevista.

La norma consente la sospensione della sentenza (a favore dell'ente impositore, per non corrispondere le somme richieste) o dell'atto impugnato (a favore del solo contribuente, per bloccare la riscossione).

In entrambi i casi è richiesta la prova del **fumus boni iuris e del periculum in mora**.

Il procedimento ricalca quello previsto per la tutela cautelare in primo grado (fissazione della trattazione, possibilità di procedere inaudita altera parte, ordinanza motivata collegiale a seguito dell'udienza, possibilità di richiedere una garanzia).

## 10.10.2. Giudizio in Cassazione (p. 586)

Nel procedimento in Cassazione, si seguono le regole ordinarie del processo civile, e la V sezione è dedicata alle controversie in materia di tributi.

Le sentenze in materia tributaria possono essere impugnate per gli stessi motivi delle sentenze civili.

Il ricorso in Cassazione si propone con **notifica di un ricorso**, da effettuare **secondo le regole ordinarie di notifica degli atti civili**, e **non secondo le regole speciali** previste per il processo tributario di merito.

Ad es., la notifica del ricorso mediante consegna dell'atto all'impiegato addetto è considerata inesistente, e non può essere sanata con la tempestiva notifica del controricorso.

Secondo la giurisprudenza, in caso di **notifica non andata a buon fine, per cause non imputabili al notificante** (ad es., attestata irreperibilità del destinatario), è possibile conservare gli effetti collegati alla richiesta originaria, riattivando il processo di notifica entro un termine ragionevolmente contenuto.

Il ricorso può essere notificato via PEC, anche se il processo in Cassazione è analogico.

Nel giudizio in Cassazione, il **valore della lite è dato dalla somma di tributi e sanzioni**.

La **notifica** va fatta presso il **difensore in appello**, e quindi se l'Agenzia tributaria è rappresentata e difesa dai propri dipendenti, va notificato all'Agenzia stessa.

In Cassazione, l'Agenzia è rappresentata e difesa dall'Avvocatura di Stato, per cui tramite presenta l'eventuale ricorso e contro cui va notificato il controricorso.

Il ricorso va proposto entro 60 giorni dalla notificazione della sentenza della Commissione tributaria regionale, o in mancanza, entro il termine lungo di 6 mesi dalla pubblicazione della sentenza.

Il ricorso deve contenere le indicazioni dell'art. 366 c.p.c.:

- L'indicazione delle parti.
- L'indicazione della sentenza o decisione impugnata.
- L'esposizione sommaria dei fatti della causa.
- I motivi per cui si chiede la cassazione, con l'indicazione delle norme di diritto su cui si fondano.
- L'indicazione della procura.
- L'indicazione degli atti processuali, documenti, contratti e accordi collettivi su cui il ricorso si fonda.

Il ricorso deve contenere **l'esposizione sommaria dei fatti, che deve essere chiara ed esauriente, ma non analitica o particolareggiata**, e serve a fornire alla Corte di Cassazione la conoscenza, anche sommaria, del processo, che sia funzionale alla comprensione dei motivi di ricorso.

Il ricorso è inammissibile se l'esposizione è omessa o insufficiente.

**Secondo il principio di autosufficienza, il ricorso deve riprodurre gli atti e documenti richiamati, nella sola parte necessaria, ed indicare il luogo in cui sono stati prodotti nei gradi di merito**.

Ad es., se si vuole lamentare l'omessa pronuncia da parte del giudice di secondo grado su uno specifico motivo di appello, è necessario dimostrare l'avvenuta deduzione del motivo davanti al giudice di merito, riprodurne il contenuto, e indicare in quale atto l'allegazione è stata fatta.

L'obiettivo è di **permettere alla Cassazione di verificare la fondatezza della doglianza sulla sola base del ricorso, senza dover accedere a fonti esterne rispetto ad esso**, ed il ricorso deve contenere tutto, e solo quello che è strettamente necessario, per la decisione.

Il ricorso è inammissibile se allega atti o documenti in maniera integrale, senza indicazione delle parti realmente rilevanti.

Il ricorso deve essere **sottoscritto da un avvocato iscritto nell'apposito albo, e dotato di una procura speciale, ossia conferita specificatamente per l'impugnazione in Cassazione di una data sentenza**, e non conferita prima della sentenza da impugnare.

Il difetto o vizio della procura non è sanabile nel giudizio di legittimità, e comporta l'inammissibilità del ricorso.

Il giudizio in Cassazione è a **critica vincolata**, e la censura della sentenza di secondo grado può essere condotta solo per uno dei motivi specificamente individuati:

- Motivi che riguardano la giurisdizione.
- Motivi che riguardano la competenza, quando non è prescritto il regolamento di competenza.
- Violazione o falsa applicazione delle norme di diritto, e dei contratti e accordi collettivi nazionali di lavoro.
- Nullità della sentenza o del procedimento.
- Omesso esame di un fatto decisivo per il giudizio che è stato oggetto di discussione fra le parti.

Le sentenze non possono essere impugnate per altri motivi, e **non può essere richiesto un riesame del materiale probatorio né una riedizione del giudizio di merito, ma solo censurati specifici vizi della sentenza impugnata**.

Non è possibile sollevare nuove questioni di diritto o contestazioni che modifichino il thema decidendum, sollecitando indagini e accertamenti di fatto non compiuti dal giudice di merito, anche se si tratta di questioni rilevabili d'ufficio.

Il **ricorso deve essere depositato presso la cancelleria entro 20 giorni dall'ultima notificazione** alle parti, a pena di improcedibilità.

Insieme al ricorso va depositata copia autentica della sentenza, la relazione della notifica (se è avvenuta), la procura speciale, l'istanza di trasferimento del fascicolo d'ufficio.

Anche per il giudizio in Cassazione, vale la regola della **consumazione del potere di impugnazione**, per cui **se il ricorso è dichiarato inammissibile o improcedibile, non può più essere riproposto, anche se non è ancora scaduto il termine**.

Prima della dichiarazione di inammissibilità o improcedibilità, può essere presentato un secondo ricorso che sostituisce il primo, perché la mera notificazione del primo ricorso non comporta la consumazione del potere di impugnazione.

La parte contro la quale è stato presentato ricorso può presentare un **controricorso**, che **va notificato al ricorrente** presso il suo difensore, entro 20 giorni dalla scadenza del termine stabilito per il deposito del ricorso, ossia **quaranta giorni dalla notifica del ricorso**.

Al controricorso si applicano le stesse regole previste per il ricorso, e deve indicare i motivi di diritto su cui si fonda, e le deduzioni giuridiche contrarie al ricorso, e va **depositato nella cancelleria della Corte, entro 20 giorni dalla notificazione**.

Insieme al controricorso si può presentare **ricorso incidentale**, nel caso di soccombenza parziale, e il **ricorrente principale può a sua volta notificare e depositare un controricorso**.

**Le sentenze della Cassazione possono essere di rigetto del ricorso, o di accoglimento, senza o con rinvio**.

Nel caso di accoglimento senza rinvio:

- La Cassazione compie la fase rescindente (eliminatoria) e la fase rescissoria (sostitutiva)
- È utilizzabile quando non sono necessari ulteriori accertamenti, e la Cassazione può pronunciarsi anche nel merito della vicenda.

Nell'accoglimento con rinvio:

- La Cassazione si ferma alla pronuncia sulla legittimità della sentenza di appello (fase rescindente), e la sostituzione con una nuova decisione di merito è rimessa al giudice del rinvio (fase rescissoria).

**Il contributo unificato è raddoppiato se l'impugnazione, anche accidentale, è respinta integralmente, o è dichiarata inammissibile o improcedibile**, ma solo nel giudizio di Cassazione, e **non anche** nel giudizio davanti alla Commissione tributaria regionale.

## 10.2.1. Tutela cautelare in pendenza del giudizio di Cassazione (p. 594)

**Se la sentenza di appello è sfavorevole al contribuente, diventa riscuotibile l'intero dovuto, inclusi interessi e sanzioni**.

**Se il contribuente presenta ricorso per la cassazione di una sentenza, può chiedere alla stessa Commissione regionale che l'ha pronunciata di sospenderne in tutto o parte l'esecutività, se è allo scopo di evitare un danno grave o irreparabile**.

Il contribuente può anche chiedere la sospensione dell'esecuzione dell'atto, se da questo può derivargli un danno grave ed irreparabile.

La sospensione della sentenza può essere richiesta anche dall'ente impositore, per evitare di procedere al rimborso delle somme che è stato condannato a pagare.

Rispetto alla disciplina sulla tutela cautelare in primo grado ed in appello, sono presenti due differenze:

- **L'istanza cautelare è presentata ad un giudice diverso da quello a cui è proposto ricorso**, perché l'istanza non è proposta alla Cassazione.
- **È richiesta la sola dimostrazione del periculum, e non anche del fumus**, perché non è necessario argomentare la verosimiglianza del ricorso contro la sentenza allo stesso giudice che l'aveva pronunciata.
- **L'istante deve dimostrare che ha depositato il ricorso contro la sentenza di appello**, altrimenti la Commissione non può pronunciarsi sull'istanza di sospensione.

## 10.2.2. Giudizio di rinvio (p. 595)

**La riassunzione deve avvenire nei confronti di tutte le parti personalmente, e non presso il procuratore, entro 6 mesi dalla pubblicazione della sentenza della Suprema Corte**, nelle forme previste per i giudizi di primo e secondo grado, in quanto compatibili, e **va prodotta una copia autentica della sentenza di Cassazione che ha disposto il rinvio**.

Alle parti è precluso formulare richieste diverse da quelle avanzate nel processo in cui è stata pronunciata la sentenza cassata, salvi gli adeguamenti imposti dalla sentenza di cassazione.

**La Commissione a cui è rinviata la causa deve decidere seguendo il principio di diritto espresso dalla Cassazione**.

**La riassunzione genera un processo chiuso, dove è preclusa la possibilità di produrre prove o documenti nuovi**, con alcuni temperamenti:

- Nel caso di cassazione per violazione o falsa applicazione di norme di diritto, non può modificare l'accertamento e valutazione dei fatti, e deve attenersi al principio di diritto.
- Nel caso di cassazione per vizi di motivazione in ordine a punti decisivi della controversia, può valutare liberamente i fatti già accertati, ed indagare su altri fatti, ai fini di un apprezzamento complessivo della controversia.
- Nel caso di cassazione per entrambi i vizi, deve applicare il principio, ma può valutare liberamente i fatti.

È possibile integrare la controversia con fatti sopravvenuti, esigenze istruttorie dovute alle modifiche introdotte dalla Cassazione, o dall'impossibilità di produrli in precedenza per cause di forza maggiore.

**Le questioni dichiarate o considerate assorbite nella sentenza d'appello possono essere riproposte davanti al giudice del rinvio**, perché non vi è stata soccombenza.

Per quanto riguarda lo **ius superveniens**, bisogna distinguere fra:

- Rinvio prosecutorio o "proprio", dove il giudice non tiene conto delle modifiche legislative intervenute, dato che si trattava dello stesso processo.
- Rinvio restitutorio o "improprio", dove le modifiche legislative incidono sul nuovo processo, perché l'intero procedimento è stato annullato.

**In mancanza di una riassunzione tempestiva, l'intero processo si estingue, le sentenze dei gradi di merito non passano in giudicato, e l'atto originariamente impugnato diventa definitivo**.

**Il contribuente ha l'onere di riassumere il giudizio**, mentre l'ente impositore non ha alcun interesse, anche se ha vinto in Cassazione, perché in caso di mancata riassunzione rivive l'atto originario, **nell'intero importo preteso**, ed inizia a decorrere il termine prescrizionale per la riscossione della pretesa tributaria.

## 10.10.3. TODO Revocazione (p. 599)

La revocazione è un mezzo di impugnazione della sentenza a critica vincolata, nei casi tassativamente previsti dall'art. 395 cpc.

Può essere utilizzata quando:

- Le sentenze sono l'effetto del dolo di una delle parti a danno dell'altra.
- Si è giudicato in base a prove riconosciute o dichiarate false dopo la sentenza, o che la parte ignorava come tali prima della sentenza.
- Dopo la sentenza sono stati trovati dei documenti decisivi, che la parte non ha potuto produrre in giudizio per cause di forza maggiore.
- La sentenza è l'effetto di un errore di fatto risultante dagli atti o documenti della causa, ed è fondata sull'esistenza di un fatto la cui verità è assolutamente esclusa, o l'inesistenza di un fatto la cui verità è assolutamente stabilita.
- La sentenza è contraria ad altra precedentemente pronunciata fra le parti, ed avente autorità di cosa giudicata.
- La sentenza è effetto del dolo del giudice, accertato con sentenza passata in giudicato.

La revocazione è:

- **Straordinaria**, quando riguarda circostanze non desumibili dal testo della sentenza, ed è impugnabile entro 60 giorni dalla **conoscenza effettiva o legale dell'evento**, e solo quando è **decorso il termine per proporre appello** (altrimenti si usa l'appello).
- **Ordinaria**, per le circostanze ai nn. 4 e 5, e va impugnata nel termine di 60 giorni dalla notificazione, o nel termine lungo di 6 mesi dalla pubblicazione.

La revocazione va proposta davanti alla Commissione tributaria che ha pronunciato la sentenza che si vuole riformare. Non è richiesto depositare la copia autentica della sentenza, ma è sufficiente indicare gli estremi della sentenza.

Il ricorso per la revocazione deve indicare lo specifico motivo di revocazione, e la prova dei fatti e del giorno della loro scoperta.

È presente una fase rescindente (rimozione della sentenza precedente), ed una rescissoria (sostituzione della sentenza precedente). La **sentenza che decide** della **revocazione** è **a sua volta impugnabile**.

## 10.11. TODO Giudicato (p. 601)

Il **giudicato formale**:

- È il provvedimento divenuto irrevocabile perché non più assoggettabile ai mezzi di impugnazione ordinari.
- La sentenza è stabile, ma non immodificabile, perché esistono i mezzi di impugnazione straordinari.
- Il giudicato formale copre tutte le sentenze del giudice, sia di merito che di rito.

Il **giudicato sostanziale**:

- Riguarda gli **effetti del giudicato**, e la sua **opponibilità alle parti, e loro eredi ed aventi causa**.
- Il giudicato intervenuto fra contribuente ed ente impositore fa stato anche nei confronti dell'agente della ricossione, e viceversa.

Il **giudicato** può avere **efficacia allargata**:

- Tradizionalmente, si **escludeva** che il giudicato per una certa annualità si potesse far valere nei confronti delle annualità successive, sulla base del principio di **autonomia dell'obbligazione di imposta**.
- Tuttavia, a partire dal 2006 si è privilegiata la possibilità di rinvenire **elementi comuni** alle **varie obbligazioni annuali**, a tutela della **ragionevole durata del processo**.
- L'efficacia allargata **richiede l'identità** dei **soggetti** e delle **questioni trattate**.
- Ad es., la qualificazione come ente commerciale tendenzialmente non cambia di anno in anno, e non deve essere accertata ogni volta, ma è sufficiente fare riferimento al giudicato.
- L'interessato può **eccepire eventuali mutamenti sopravvenuti**.

L'esistenza del giudicato esterno è rilevabile d'ufficio, come il giudicato interno, e non è soggetta a limiti di utilizzabilità, ma può essere rilevata in ogni stato e fase del giudizio.

TODO 595--596

## 10.11. TODO Esecuzione delle sentenze (p. 605)

Le sentenze delle commissioni tributarie sono **immediatamente esecutive**.

- Nelle liti che hanno ad oggetto **atti impositivi**, se il **contribuente è soccombente**:
  - È prevista la **riscossione frazionata** delle somme.
  - Se il **ricorso è accolto**, il tributo riscosso in eccedenza va rimborsato d'ufficio entro 90 giorni dalla notificazione della sentenza.
  - In mancanza di rimborso tempestivo, è possibile richiedere l'ottemperanza alla Commissione tributaria.
- Nelle **liti di rimborso**:
  - Le sentenze di condanna al pagamento di somme di denaro sono immediatamente esecutive.
  - Se il pagamento non è effettuato nel termine di 90 giorni, il contribuente può chiedere l'ottemperanza.

### 12.1. Giudizio di ottemperanza (598)

Costituisce un mezzo processuale, di cui il contribuente si può avvalere per **ottenere l'adempimento degli obblighi derivanti da una sentenza di condanna a suo favore**.

È l'**unico strumento** a disposizione del **contribuente**, e **non** è più **consentito ricorrere** **all'esecuzione ordinaria**.

**Non** è richiesto il **passaggio in giudicato** della sentenza a favore del contribuente.

Si introduce mediante **ricorso**, utilizzabile **una sola volta**, scaduto il termine entro il quale è prescritto l'adempimento da parte dell'ente impositore o agente della riscossione.

È **indirizzato al Presidente della commissione**, e deve contenere la **sommaria esposizione dei fatti**, e la **precisa indicazione** della **sentenza** a cui si chiede l'ottemperanza.

Il ricorso è assegnato alla stessa sezione che ha pronunciato la sentenza di cui si chiede l'ottemperanza. Si tiene un'udienza per la trattazione del ricorso. Il collegio adotta con sentenza i provvedimenti necessari per l'ottemperanza in luogo dell'ufficio.

Contro la sentenza è ammesso solo il ricorso in Cassazione.

Per le somme inferiori a 20'000 euro, il collegio può giudicare in composizione monocratica.
